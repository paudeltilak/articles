**[सिद्धान्त]{.underline}**

प्रत्येक नेपाली परिवारले भूकम्प लगायत प्राकृतिक प्रकोप प्रतिरोधी बलियो, दैनिक
क्रियाकलाप गर्न सजिलो र हैसियत अनुसारको एउटा सुन्दर घरमा बस्न पाउनु पर्छ भन्ने
सिद्धान्तबाट अभिप्रेरित भै यो संस्थाको स्थापना गरिएको हो ।

**[उद्देश्य]{.underline}**

प्रत्येक नेपाली परिवारले आफूलाई नैतिक धरातलमा उभ्याएर भूकम्प लगायत प्राकृतिक प्रकोप
प्रतिरोधी बलियो, दैनिक क्रियाकलाप गर्न सजिलो र हैसियत अनुसारको एउटा सुन्दर आवास
भवन निर्माण गर्न खोज्दा आवश्यक पर्ने वास्तुकला, इञ्जिनियरिङ्ग डिजाइन, नक्साहरु
तयारीका साथै निर्माण कार्यका लागि उपयुक्त व्यवस्थापन सेवा पारदर्शी रुपमा उपलब्ध
गराई आधुनिक आवासको निर्माणमा सहयोग पुर्‍याउनु हाम्रो मुख्य उद्देश्य हो । मूलत: यो
एउटा व्यावसायिक अभियान पनि हो ।

**[मान्यता]{.underline}**

बलियो घर कन्स्ट्रक्शन प्रा. लि. का सेवाहरु "**सेवाग्राही देवो भव:**" को मान्यताबाट
अभिप्रेरित भएका हुनेछन् ।

**[भूमिका]{.underline}**

धेरै नागरिकहरुको सोचाइमा नेपाल एक गरीब मुलुक हो । अर्थशास्त्रमा गरिबीको आफ्नै
किसिमको महत्वपूर्ण अर्थ हुन्छ । किनभने गरीब मुलुकहरुमा सामान्य किसिमको होस् वा
आरामदायी जीवनोपार्जनका लागि आवश्यक पर्ने श्रोत र साधनको न्यूनता खड्किरहने प्रसङ्ग
हुने गर्दछ । तसर्थ, सीमित वा कम श्रोत र साधनको उच्चतम उपयोग गरी मनचिन्ते बन्न
त्यस्ता मुलुकका नागरिकहरुले कुनैपनि प्रकारको आर्थिक गतिविधि सञ्चालन गर्दा गहन गृहकार्य
गरी योजनाबद्ध तरिकाले मितव्ययी रणनीति अपनाई वाञ्छित गतिविधिहरु सञ्चालन गर्नु
समीचीन हुन्छ । तापनि हाम्रो जीवनको मुख्य अंश खर्च गरेर निर्माण गरिने आवासमा हुनु पर्ने
मुख्य गुणहरु : बलियोपन, सजिलोपन र सौदर्यता नभएको पाइन्छ । यसो हुनाका मुख्य कारणहरु
निम्नानुसार छन् :-

- कामदारहरुमा सिप, दक्षताको कमी हुनु,

- सही सामग्रीको पहिचान गर्ने क्षमता नहुनु,

- गुणस्तरीय निर्माण सामग्रीको पहिचान गर्न नसक्नु,

- निर्माण व्यवसायीहरुले साना आवासीय भवनमा कम ध्यान दिनु,

- सही वास्तुकला, इञ्जिनियरिङ्ग योजना तथा डिजाइन र निर्माण व्यवस्थापनको सेवा दिने
  संस्थाहरुको कमी हुनु,

- घरधनीहरुमा समयसापेक्ष साधन, स्रोत र सिप प्रयोग गर्ने इच्छाशक्तिको कमी हुनु,

- घरधनीहरुमा वास्तुकला तथा इञ्जिनियरिङ्गको महत्व सम्बन्धी ज्ञानको कमी हुनु,

- घरधनीहरुमा वास्तुकला तथा इञ्जिनियरिङ्ग सेवा शुल्क तिर्नुभन्दा सामान्य हिसाबले भवन
  निर्माणको चाहना हुनु,

- घरधनीहरुमा वास्तुकला, इञ्जिनियरिङ्ग योजना तथा डिजाइन र निर्माण व्यवस्थापनबाट
  हुन सक्ने आर्थिक, सामाजिक, सांस्कृतिक एवं ऐतिहासिक उपलब्धिको ज्ञान नहुनु आदि ।

उपर्युल्लिखित कारणहरुले गर्दा श्रोत र साधनको कमी भएको हाम्रो जस्तो मुलुकका नागरिक
याने घरधनीहरुले आफूसँग भएका श्रोत र साधनको उच्चोपयोग हुन नसक्दा निर्माण गरिएको
घरहरु न-बलिया छन्, न-सजिला ! न-सुन्दर छन् न त मनचिन्ते नै । अलि माथि उठेर हेर्ने हो
भने सामान्यत: एउटा घरमा, चार पुस्ताको बसोबास हुने गर्दछ । तर हाम्रो समाजमा बाजेले
बनाएको घरले बाबुको पुस्ताको आकांक्षा पुरा नगेरकोले बाबुले त्यो पैतृक घर उखेलेर अर्को घर
बनाउने गरेको पाइन्छ । त्यस्तै बाबुले बनाएको घर फेरी छोरोले उखेली अर्को घर बनाउने गरेको
यत्रतत्र देख्न पाइन्छ । यसरी एउटा परिवारले अति जतनले जम्मा पारेको जीवनको महत्वपूर्ण
सम्पत्तिको लगानी आवास निर्माण जस्तो अनुत्पादक क्षेत्रमा लगानी हुँदा उत्पादनशील,
औद्योगिक क्षेत्रमा वा वृत्तिविकासका सुअवसरहरुमा लगानी गर्नुको सट्टा आवासमा खर्च गर्नु
पर्ने बाध्यता आइलागेको छ । यसोहुँदा हामीले संकष्टकासाथ उपार्जन गरेको सम्पत्ती दुरुपयोगै
नभएपनि सदुपयोग हुन नसक्दा हामीहरु उद्यमी हुनबाट वञ्चित भएका छौं ।

एकातर्फ सम्पत्तिको कमी हुनु अर्कोतर्फ पुस्तैपिच्छे घर बनाउने आवश्यकता आइपरिरहनुले हाम्रा
आर्थिक क्रियाकलापहरु अनुत्पादक क्षेत्रतर्फ निर्देशित हुँदै गइरहेका छन् । जसबाट हाम्रो
समाजको आर्थिक विकासमा मन्दि आउनु स्वभाविक देखिन्छ । यसरी हुँदै आएको सम्पत्तिको
अवाञ्छित प्रयोगलाई सदुपयोग गरी मुलुकको आर्थिक विकासमा टेवा पुर्‍याउनु एक सचेत
नागरिकको कर्तव्य ठहर्‍याउँदा **बलियो घर कन्स्ट्रक्सन प्रा.लि.** को परिकल्पना गरिएको
हो ।

यस्ता आवास निर्माणका गतिविधिहरुमा **बलियो घर कन्स्ट्रक्सन प्रा.लि.** सहयोगीको
रुपमा खडा हुन सक्नेछ भन्ने सदाशयले यो संस्थाको स्थापना भएको हो ।

**बलियो घर कन्स्ट्रक्शन प्रा.लि.** को विश्वास के हो भने यदि हामीले घरमा हुनुपर्ने
गुणहरु मात्र पत्ता लगाउन सक्यौं भने पुस्तैपिच्छे घर भत्काउने परम्परा रोकिने छ । हाम्रो
स्वदेशी र विदेशी अनुभवबाट हामीले घर कस्तो हुनुपर्छ भन्ने आँकलन गरी आधुनिक घर बनाउने
मापदण्डहरु निर्धारण गरेका छौं । यसका साथै हाम्रो घर बलियो, सजिलो, सुन्दर र सुपथ
हुनसकोस् भन्नाखाँतिर यस संस्थाले निरन्तर नयाँ प्रविधिहरुको खोज, विकास र प्रबर्धन गर्दै
आएको छ ।

घर भन्ने शब्द सुन्नमा जति सरल छ, यसको अर्थ त्यति नै गहिरो पनि छ । घर भनेको
मानिसको सुरक्षित बासस्थान हो । यति मात्र नभै जिन्दगीका हरेक सपना घरसँग जोडिएका
हुन्छन् भने सपना सँगसँगै जीवनभरको पूँजी पनि लगानी गरिएको हुन्छ । अधिकाँशत: हामीले
सायद जिन्दगीमा घर एक पटक नै बनाउँछौं । यसरी जिन्दगीभरिको मेहनत र कमाइबाट
बनाएको सपनाको घर बलियो, आरामदायी र सुन्दर होस् भन्ने चाहना कस्को नहोला र ? तर
बिडम्बना नै भन्नु पर्छ ! यस्तो घर बनाउन पूँजी भएतापनि कसरी बनाउनु पर्छ भन्ने ज्ञान आम
जनमानसमा देखिंदैन । जवकि कुनै परिवारमा कोही पाहुना आयो भने त के, कति, कस्तो, कसरी
खाना बनाउने भन्ने जानकारी जरुरी हुन्छ र यदि त्यस्तो जानकारी भएन भने, खाना त बन्छ
तर कस्तो बन्ला भन्ने अन्यौल रहन्छ ? जुन आफैंमा महत्वपूर्ण कुरा हो । तर हामी भने घर
बनाउने जस्तो उल्लिखित हिसाबले अति संवेदनशील कुरा पनि हचुवाको भरमा तालिमविहीन
स्थानीय ठेकेदारको जिम्मा लगाइरहेकाछौं ।

वास्तवमा घर भनेको परिवारमैत्री हुनुको साथ-साथै बालमैत्री, बृद्धमैत्री, असक्तमैत्री तथा
अपाङ्गमैत्री हुन अति जरुरी हुन्छ । यस्ता धेरै कुराहरुमा ध्यान पुर्‍याउन नसक्दा हामीले घर त
बनाउँछौं तर बस्दै जाँदा असुविधाहरु महसूस गर्छौं अनि खेप्दै पनि जान्छौं । जसको परिणाम
एउटा पिँढीले बनाएको घर अर्को पिँढीले भत्काउने परिपाटी कायम रहँदै आएकोछ ।

हाम्रो समाजमा इन्जिनियरको राय, सुझाव, सेवा लिएर घर बनाउँदा खर्च धेरै लाग्छ भन्ने
गलत धारणा रहेको पाइन्छ । गलत बुझाइका कारण हामी नक्सा बनाउने कार्यबाहेक सबै काम
घर बनाउने ठेकेदारलाई जिम्मा लगाउँछौं । घर कसरी बनाउनु पर्छ भन्ने ज्ञान वा अनुभव नहुँदा
ठेकेदारले जे-जे गरे पनि हो-हो भन्दै चुपलाग्ने बाहेक अरु उपाय हामीसँग रहेको छैन । फलस्वरुप
घर त बनेकै छन् तर उल्लिखित समस्याहरुको सामना गरिरहनु परेकोछ । आफूले चाहेको जस्तो
सपनाको घर बनाउन दक्ष वास्तुकलाविद् तथा इन्जिनयरको सल्लाह लिन सकिएमा पक्कै पनि
आफूले चाहेको जस्तो सुविधा सम्पन्न घर बनाउन सकिन्छ, जसमा एक पिँढीले मात्र नभई छोरा
नाती पनातीसम्मले आरामदायी बसोबास गर्न सक्दछन् । यसरी इन्जिनियरको दक्षता उपयोग
गरेर घर बनाउँदा अतिरिक्त खर्च नबढी आफूले आटेकै बजेटमा उच्च गुणस्तरको मनचिन्ते घर
निर्माण सम्पन गर्न सकिने व्यहोरा यो संस्थाको अनुभवले प्रमाणित गरिदिएकोछ ।

यो **बलियो घर कन्ट्रक्सन प्रा.लि.** यस्तो संस्था हो, जसलाई आफू निर्धक्क भएर घर
बनाउने जिम्मा दिन सकिन्छ ।

यो कम्पनिबाट निर्माण भएका घरहरु उच्च गुणस्तरका हुनुको साथ-साथै सुविधा सम्पन्न र सुन्दर
हुने गर्दछन् । यो कम्पनि मार्फत् बनाइएका घरहरुमा मूलत: गुणस्तरमा ध्यान दिने गरिएकोछ ।

घर बनाउँदा गुणस्तरीय सामानको छनौट गर्नु अति नै महत्वपूर्ण कुरा हो । घर बनाउन जुन
स्तरका सामानहरु प्रयोग गरिन्छन्, तद्अनुरुप घरको गुणस्तर निर्धारण हुने गर्दछ । राम्रो
सामानको पहिचान हुन र गुणस्तरहीन सामग्रीको प्रयोगबाट भवन निर्माण गर्दा घरका
तिनवटै गुणहरु (बलियोपन, सजिलोपन र सौदर्यता) मा ह्रास आउँछ ।

**[हाम्रा परामर्शका क्षेत्रहरु]{.underline}**

- घर बनाउन आवश्यक परामर्श दिन्छौं ।

- घरमा लाग्ने समसामयिक खर्च र घरको स्तर निर्धारण गरिदिन्छौं ।

- निर्माण सामग्रीहरुको पहिचान तथा गुणस्तर निर्धारण गरिदिन्छौं ।

- निर्माण सम्बन्धी विविध जानकारी प्रदान गर्दछौं ।

यसका अलावा अन्य धेरै प्रश्नको जवाफ तथा जानकारी हामीसँग छ ? छ भने त ठिकै छ, यदि
छैन भने हाम्रो जिन्दगीभरिको कमाइले बनाउने घर बिना योजना सुरु गर्ने हो त ? अनि बिना
योजना बनाएको घर हामीलगायत हाम्रा आउँदा पुस्ताको लागि पनि बस्न योग्य रहन्छ होला
? यस्तै प्रश्नहरुको जवाफ हामीले **बलियो घर कन्ट्रक्सन प्रा.लि.**मा पाउन सक्नेछौं ।

**[हाम्रा सेवाहरु]{.underline}**

- जग्गाको बनोट र घरको वास्तु अनुसार वास्तुकला डिजाइन,

- अनुभवी इन्जिनियरहरुद्वारा संरचना बिश्लेशण,

- अनुभवी परिमाण सर्भेक्षकहरुद्वारा परिमाण तथा वित्तीय लागत अनुमान,

- अनुभवी निर्माण व्यवसायीको छनौट,

- सुपरीवेक्षणमा अनुभवी अभियन्ताद्वारा निर्माण कार्यको सुपरीवेक्षण,

- घर निर्माणको लागि पूर्ण व्यवस्थापनको जिम्मेवारी ।

उपर्युक्त सबै सेवाहरु वा आंशिक रुपमा कुनै पनि सेवा लिन सकिने प्रावधान संस्थाले राखेकोछ ।
प्रत्येक सेवाको छुट्टा-छुट्टै सेवा शुल्कको व्यवस्था छ । एउटै प्याकेजमा सम्पूर्ण सेवा लिन सकिने
पनि बनाइएकोछ ।

**[सेवाका विकल्पहरु]{.underline}**

- पूर्ण पारदर्शी विकल्प -

> यस प्रकारको सेवा लिंदा सेवाग्राहीले निर्माण कार्यमा लाग्ने वास्तविक खर्चको
> प्रतिशतको आधारमा सेवा शुल्क तय गरिन्छ ।

- निर्माण ठेक्का विकल्प --

> यस विकल्पमा निर्माण कार्यको लागत अनुमान गरिन्छ र तेही लागत अनुसारको खर्चमा
> निर्माण कार्य गरिन्छ । यस्तो ठेक्का प्रावधानमा बनाइएको क्षेत्रको प्रति वर्गफिटको
> आधारमा पनि मूल्याङ्कन गर्न सकिन्छ । प्रति वर्गफिट ठेक्का पूर्ण ***"श्याम बाकस"***
> मोडेल हो भने पूर्ण पारदर्शी विकल्प पूर्ण ***"श्वेत बाकस तथा न्यायिक"*** मोडेल
> मानिन्छ ।

जुनसुकै विकल्प अनुसार काम गरिएपनि हाम्रो मूल्य बजारको चलनचल्तीको मूल्यभन्दा बढि हुने
छैन । स्मरण रहोस्, हामीले छनौट गर्ने निर्माण सामग्रीहरु बजारमा पाइने उच्च गुणस्तरका
हुनेछन् ।

**[सेवा उपलब्ध गराईने क्षेत्रहरु]{.underline}**

- योजना, वास्तुकला डिजाइन, संरचना विश्लेषण र नक्साको तयारी,

- संरचना निर्माण कार्य (Civil works),

- इन्टिरिअर डिजाइन तथा निर्माण कार्य (Finishing works),

- भू-धरातलीय डिजाइन तथा निर्माण कार्य (Landscaping works) ।

**[बलियो घर कन्स्ट्रकशन प्रा. लि. बाट बनेका घरमा पाइने विशेषताहरु]{.underline}**

- अधिकतम वास्तुकलाको प्रयोग गरी घरलाई सुविधासम्पन्न बनाइन्छ,

- *अनुकुलित संरचना* -- निर्मित संरचनाहरु आवश्यताअनुसार बलिया, आर्थिक रुपमा मितव्ययी
  र वातावरणमैत्री हुन्छन् ।

- *मानवमैत्री संरचना* -- निर्माण भएका घरमा नातागोता, साथीभाइ सबैलाई स्वागत
  हुनुपर्छ भन्ने उद्देश्यले घरलाई भौतिकरुपमा कठिनाइ भएका परिवारका सदस्य तथा
  पाहुनाहरुलाई सहज हुने गरी संरचना निर्माण गरिनेछ ।

- पाककक्ष, स्नानकक्ष, बैठक कक्ष, भोजन कक्ष पाहुना वा परिवारमैत्री हुन्छन् ।

- निर्मित भवनहरुमा अधिकतम प्रकाश र भेन्टिलेशनको व्यवस्था हुन्छ ।

- बिजुली, खानेपानी तथा ढलनिकासलाई मानव जीवनको स्नायु प्रणालीको रुपमा अधिकतम
  राम्रो व्यवस्था गर्दछौं ।

- संभव भएसम्म वर्षाको पानीको सङ्कलन, प्रशोधन र प्रयोग गर्ने व्यवस्था मिलाउछौं ।

- घरलाई वातानुकुलित गर्ने उपायहरुको अवलम्बन गर्दछौं ।

- घरमा जडान हुने प्रत्येक वस्तुहरुको तीनवटा गुणहरु (सुरक्षा, सुविधा र सुन्दरता) हुनैपर्ने
  सिद्धान्त अवलम्बन गर्दछौं ।

**[बलियो घर कन्स्ट्रकशन प्रा. लि. को कार्य गर्ने विधि]{.underline}**

- कुनै पनि सेवाग्राही **बलियो घर कन्सट्रक्शन प्रा. लि.** मा प्रवेश गरेपछि ग्राहकको
  कम्प्युटरमा र कागजमा फाइल बनाइन्छ ।

- सेवाग्राहीले चाहेको सेवाको लागि सम्झौता गरिनेछ ।

- सेवाग्राहीबाट प्राप्त गर्नुपर्ने कागजात सङ्कलन गरी संरक्षण गरिनेछ ।

- सेवाग्राहीबाट सेवाग्राहीका आवश्यकताहरुको दस्तावेजीकरण गरिनेछ ।

- तत्पश्चात् निर्माणस्थलको वस्तुगत निरीक्षण तथा मापन गरिनेछ ।

- प्राप्त वस्तुगत तथ्याङ्क र कागजातको आधारमा सतह योजना र वास्तुकला डिजाइनको
  द्विआयामिक (2D) चित्र तयार गरी सेवाग्राहीलाई बुझाएर छलफल गरिने छ ।
  सेवाग्राहीलाई एकभन्दा बढी संभावित विकल्पहरु दिइनेछ ।

- सेवाग्राहीलाई द्विआयामिक (2D) डिजाइन चित्त बुझेपछि त्रिआयामिक (3D) चित्र तयार
  गरिनेछ ।

- सेवाग्राहीले द्विआयामिक (2D) डिजाइन र त्रिआयामिक (3D) छनौट गरेपछि सम्पूर्ण
  डिजाइन र नक्साको कार्य शुरु गरिनेछ ।

- अन्तमा सेवाग्राहीलाई नगरपालिकाको लागि चाहिने सम्पूर्ण संरचना डिजाइन दस्तावेज र
  नक्साहरु हस्तान्तरण गरिनेछ ।

- नगरपालिकामा नक्सा पास गराउने उत्तरदायित्व भने सेवाग्राही कै हुनेछ ।

- नक्सा पास भएपछि सेवाग्राहीलाई यदि सम्पूर्ण कार्य **बलियो घर कन्सट्रक्शन प्रा.
  लि.** बाटै गर्ने चाहना भएमा, सम्झौता गरिनेछ र निर्माण कार्य शुरु हुनेछ ।

- निर्माण कार्यको कार्यावधि आँकलन गरिनेछ ।

- निर्माण कार्य चलिरहँदा सकेसम्म सेवाग्राहीको चाहना अनुसार काम अघि बढोस् भनी
  सेवाग्राहीलाई स्थलगत कार्यावलोकनमा अधिकतम सहभागी हुन अनुरोध गरिनेछ ।

- कार्य सम्पन्न भई सम्झौता बमोजिमको हरहिसाब भएपछि आयोजना हस्तान्तरण गरिनेछ ।

- आयोजना सञ्चालनका लागि भएको सम्झौता अनुसारको खर्च सेवाग्राहीले गर्नेछन् । सम्झौता
  अनुसारको नगद किस्ता प्राप्त हुन नआएमा निर्माण कार्य तत्काल रोकिनेछ ।

- निर्माण कार्य तालिका सेवाग्राहीको नगद प्रवाह तालिका अनुरुप आपसी सल्लाहमा तयार
  गरिनेछ ।

- आयोजना अनुसारका दायित्वहरु सम्झौतामा उल्लेख भएनुसार हुनेछन् ।

- विधिवत् भुक्तानी भई आयोजना हस्तान्तरण भएपछि सेवाग्राहीलाई कम्पनिबाट ग्यारेन्टी
  सर्टिफिकेट प्रदान गरिनेछ ।

**[बलियो घर कन्स्ट्रकशन प्रा. लि. का सहकर्मीहरु]{.underline}**

1.  [**Scale Architects Pvt Ltd,** काठमाण्डौ]{.underline}

2.  [**CMM Pvt Ltd,** पोखरा]{.underline}

**...सके सपारौं, नसके नबिगारौं...**
