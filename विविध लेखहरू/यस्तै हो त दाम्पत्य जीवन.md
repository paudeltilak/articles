**यस्तै हो त दाम्पत्य जीवन ?**

म विशुद्ध भावना लिएर संभव भएसम्म नाम कमाउने मनस्थितिको जागीरे हुं । वैवाहिक जीवनमा
प्रवेश गरेको एक दशक भैसके । एक कक्षामा पढ्ने ८ वर्षे, एल्.के.जी.मा पढ्ने ५ वर्षे र
बा-आमा भन्न थालेको करिव २ वर्षे गरी क्रमशः छोरा, छोरी र छोरा ; यति अवधिका उपज
। ७५ वर्षका बृद्ध पीता र प्रमाण-पत्र तहमा अध्ययनरत भाई अनि विहावारी भैसकेका दुई
बहिनीहरुको पारिवारिक परिवेश । सवै भूमि कोतर्न सके खान पुग्ने आर्थिक अवस्था । निर्माण
कर्त्य पूरा नभैसकेको ३ तले पक्की घर, ५/७ पशुपालन गर्न सकिने बारी-खरबारी र भूइँतलामा
गोठ बनाइ शेष २ तलामा बसोवास गरिंदै आएको पक्की (ढुङ्गाको छाना भएको ) धन्सारमा
वृद्ध पीता १ भैंसीका माउ-पाडीको पालन गरी एक्लै घर कुर्नु परेको घरायसी परिस्थितिमा
यसै पटकको बाढी पहिरोले बस्न जोखिमपूर्ण अवस्था ।

आफूले अङ्गरेजी भाषामा स्तरीय अध्ययन गर्न नपाउंदा दांतमा ढुङ्गा लागेको परिणति त्यस
भेकका भावि प्रतिभाहरु फुल्न र फल्न पाउन् भन्ने मनशायले ४ वर्ष पहिले म लगायतका साथीहरु
मिली गाउंमै बोर्डिङ्ग स्कूलको स्थापना गरेका थियौं । सो समयमा ४ मा खुट्टा टेकेको जेष्ठ
पुत्रलाई त्यही स्कूलमा नर्सरीमा भर्ना गरेर अध्ययनारम्भ गरेको थियो । अरु शेयर साथीहरुले
उसकी अर्धाङ्गिनी (उनी) लाई शिक्षिकाको रुपमा स्कूलमा ल्याउन भनेथे । काखमा भएकी
छोरीले उछार दिन्न कि ? भन्ने शङ्का उठाउंदा विद्यालयका सहयोगीले " मैले कोर्को (
झोलुङ्गो) झुण्डाएर बच्ची हेरिदिनेछु, म्याडमलाई जसै पठाउनु पर्छ सर ! \" भनेको दिमागमा
आलै छ । घरमा उपरोक्तानुसारको प्रस्ताव राख्दा -\" छोरो पनि भीरको बाटोमा लोट्यो
कि ? भन्ने शङ्का पनि निवारण हुनेछ, समाजमा मैलेमात्र हैन मेरी अर्धाङ्गिनीले पनि सेवा
पुऱ्याएकी छन् भनेर यस मानेमा भन्न पाइनेछ कि तिमीले योग्यतानुसारको तलव पाउने छैनौ,
तापनि घरको चिनी, चिया, सावून, सलाइको गर्जो टर्नेछ; आखिर घर बसेर सम्हाल्नु पर्ने
कृषि पनि अरुलाई कमाउन दिइएकोछ - त्यति समस्या पनि नपर्ला, उही बुवा, भाई,
छोरा-छारी र तिमीलाई पकाएर खाने कार्य समाप्त समयमा गर्नु पर्नेभो ; के गर्ने त नि ?
म एक्लैको विना घूसपेशको जागीरले यो रथ गुड्न पनि गाह्रो भो, सात-सात दिनमा आउने क्रम
छँदैछ र भोली पनि जारी रहने नै छ, भाई पनि छन्; उनलाई र छोरालाई स्कूल जाने समयमा
खाना पकाउनु नै छ, तिम्रो पढाइको पनि सार्थकता रहनेभो, साथीहरुको माझ मेरो पनि नाक
ठूलो हुनेछ

\" जस्ता व्यहोरा समेत मिसाएको अझै विस्मृतिको पर्दाले ढाकेको छैन । प्रतिउत्तरमा \" यी
छोरा-छोरी हेर्ने, ख्वाउने, खाना पकाउने मान्छे चाहिन्छ के ! मैले केही गर्ने हो भने त ?"
भन्ने भावना आक्रोशमा व्यक्त भएथ्यो । शान्तैसंग मैले भनेथें-\" म जागीरमा बाहिर-बाहिर छु,
त्यस्तो खाना पकाउने, ख्वाउने खालको कोही मान्छे गाउंमा छ र मैले भन्दा मान्छ भने देखाउन,
म भनीछाडुला; नत्र पनि पढाउन नगएपनि खाना त तिमी पकाउंछ्यौ नै, दिनमा वोर्डिङ्गकै
पियनले धरालो गर्नेछु भनेकै छ, यस्तो परिस्थितिमा तिम्रो कर्तव्य सुझेन कि भनेर पो सबै
व्यहोरा उदङ्ग्याएको हुँ ! \"

\- " सक्दिन भनेपछि सकियो नि, केही ल्याइदिए पकाएर ख्वाउंछु नत्र यो छोरीले केही गर्न
दिन्न, बुवाको कच्कचले दिग्दार भैरहेको बेलामा एकदिन आउंदा तपाईं पनि कच्कचाउनु पर्दैन,
थुपुक्क सुते हुन्छ नकाराई \...\...।\" शयनकक्षमा थियौं ।

के श्रीमान्‌को शिर ठाडो हुने काममा यथाशक्य प्रयास गर्नुके सट्टा समस्या समाधानका
विकल्पहरुको खोजी नगरी नूर गिराउने एकफाले उत्तर दिने श्रीमतीका बीचको सम्बन्ध हो
दाम्पत्य जीवन ?

कार्तिकमा दशैं पर्दा धान परालको कामको आतुरी अनि परम्परागत बडादशैंको चाड । मेरो
समाजसेवी रहरले समोमेरीहरुका सहयोगमा बाटो बनाउने काममा सरिक गराउँछ । दुर्भाग्य
भन्नुपर्ला - सो काम गर्दा दायाँ हातका औंलाहरु नराम्रोसंग थिचिएर दशवटा टाँकाहरु
लगाउनुपर्ने हुन्छ । दशैंका दिन छोराछोरीलाई टीका समेत देब्रेहातले लगाउनु पर्दा मन
अमिलिएको अझै सम्झीरहेछु । पीडा घटाउने औषधी समेत निकाल्न जान्दैन - मेरो देब्रेहात,
राती डहनले राम्रो ननिदाएको उनीलाई पनि अड्कल हुंदा रातमा उठेर औषधी पनि खुवाएकी
थिइन् । टीका लगाइसकेपछि उपरोक्तानुसारको यथार्थताकी सहभागी मैतालु बन्ने रहर ठर्रो
अभिव्यक्तिसंग ओकल्छिन् । त्यो बेला उसका नयन आँसुले भरिएर त्यो रहर पोखिरहेको
अर्धाङ्गिनीको आकृति समेत घुर्मैलिन्छ । " संभव भए नजाऊ ! रातमा पीडा बढ्दा म कोसंग
औषधी माँगुला ? " भन्दै गुरुको हातको टीका थाप्न हिंडेथें । जेहोस्, उनी माइत गइनछन् । २
दिनपछि आँगनमा दाजुभाईको सँगोलको दाँईं रातीमा हाल्न शुरु गरिएको थियो । भाउजूले खाना
पकाउनु भएको थियो । उनी कसको के रीसले हो कुन्नी ? खाना खान पनि नआएर - म खान
पनि खान्न, त्यतिका भाँडा माँभन पनि सक्दिन \" भनी छोरो च्यापेर सुत्दा ढोल, गँवार,
पशु, शुद्र, नारी; यी सव हुन् ताडनाके अधिकारी । भन्ने तुलसीदाशको भनाइलाई चरितार्थ
गर्न पुगेर दाजूभाउजूका सामू समेत उदाङ्गिएको थिएँ ।

के कोभन्दा को कमको खेलाडी बन्नु नै हो त दाम्पत्य जीवन ?

म आफूलाई दैनिकी (कार्ययोजना) को बन्धनमा बाँधिएर यथाशक्य व्यवस्थित बन्ने र अरुलाई
पनि बनाउने चेष्टा गर्दथे/गर्दैछु ।\' To manage other, Manage yourself first. \'
भनाइलाई चरितार्थ पार्न अनि आफ्नो न्यूनार्थिकावस्था र उपरोक्तानुसारका परिस्थिति अनि
आँफूले सवै निजि (Private) अध्ययन गरी स्नातकोत्तर गरी सकेको परिवेशमा र उनको
अध्ययनको धोको पूर्ति हेतू लेख्ने वानी कायम र लिपिस्तर बृद्धिका लागि बुवालाई साँझ
खानापछि छोराछोरी, बुहारीलाई भोलीपल्ट गर्ने कार्यभार तोकिदिन अनुरोध गरेको थिएं-मैले
। भाई वैनीले सो कार्ययोजना दैनिकी लेख्न थाल्दा उनीबाटै सो कार्यारम्भ समेत गरिएन । म
भन्ने गर्थे-" तिमी लेख्दा हात काम्न थालीसके भन्छ्यौ, अनाभ्यासे विषम् विद्या भन्छन्, सवै
परिस्थितिले तिमीलाई/हामीलाई साथ पनि दिएन, फेरि विना कण्टकको फूलभन्दा काँढाबीचको
फूलको अस्तित्व सह्रानीय मानिन्छ; अर्को कुरा, हुने घरको बेलुका मोतो, नहुने घरको बिहान
मोतो, बिग्रने/बिग्रेका घरको मोतो न जोतो भन्छन्, सवैले गर्ने काम लेख्ने योजना नराम्रो
होइन । देखेकै छौ म स्नातकोत्तर पास गरिसकेर, अधिकृतस्तरको जागिरे बन्दा पनि सुत्ने
बेलामा भोलीपल्टका लागि \" उठी हातमुख धुने, दाह्री काट्ने, चिया पिउने, खाना खाइ
कार्यालय जाने .\" जस्ता साधारण कुराहरु डायरीमा टिपोट गरेको हुन्छु । बच्चाबच्चीहरु
हुंदा त कुनैपनि काम रातीमा गर्ने हो दिदि ! भनेर ढकाल भाउजूले भनेको बिस्यौं र ! सुर्खेत
हुंदा । ती केटाकेटीलाई निदाएपछि भएपनि लेख्ने गरन ! मनमा पीर परेपछि मानिसमा
ज्यानको त माया हुँदैन भने निद्रा-आलस्य त कता जान्छ - जान्छ भन्छन् । फेरि, आलस्य र नींद
भन्नु नै मानिसका घोर शत्रु हुन् भनेर विद्वानहरुले भनेको पनि सुनेकै होलिऊ !

\" छि : कति कुरा फलाक्न परेको होला, थुपुक्क नकराइ बस्न सकिन्न कि क्या हो ? हैन,
कसैका लोग्ने त चर्को बोलेको पनि सुन्दिन ए म त !, पढ्ने कुरा त बावुआमाले पढाइ दिएका
थिए, त्यो पनि खाइयो, सवै ( बाऊ, छोरा, छोरी ) मिलेर पागल बनाउन थाल्यौ, मैले किन
पढ्न लेख्न पर्यो र ? नोकर्नी झै भएर बसिदिएकै त छु नि ! \"

वास्तवमा, तीन पटकसम्म प्रवेशिका परीक्षामा सामेल हुंदा असफलमात्र हत्याउने गरेकी उनी,
मेरै सिंदूर पैहेपछि, म आफैंले अध्यापन गर्ने जिल्लामा लगी फाराम भराइ संपुरक (
Compartmental) परीक्षार्थीका रुपमा प्रवेशिकाको कूपन हात लागेको हो ।

के अयथार्थवादी प्रपञ्चको रचना गरी श्रीमान्लाई वास्तविकताको बोध हुन नदिनु नै
श्रीमतीय दाम्पत्य जीवन हो त ?

वैज्ञानिक, विद्वान, अनुसन्धाता आदि व्यक्तिहरु पनि जन्मने बेलामा केबल रुनमात्र जानेका
थिए र पछि आफ्नो साधनामा रत हुंदा अनेक सत्यता पत्तालगाइ आफूलाई विज्ञ कहलाउन सकेका
हुन् । अर्थात् कोही पनि यस धरामा अस्तित्व राख्दा पहिल्यै केही जानेर आएको हुँदैन, क्रमशः
सिक्दै जानकारीमा लिने हो । नजान्नु गल्ति होइन, तर जान्न नखोज्नु पाप हो । \" हेर
यतिखेर संयोग हाम्री हाकिम्नीसाहेव हरेक कुराकी ज्ञाता छन्, नारीसुलभ काम गर्न माहीर
देखिनु हुन्छ । फेरि, हाकिमसाहेवले मलाई मन पराउने हुंदा वहाँहरु निःसंकोच हामीकहाँ आउनु
हुन्छ । वहाँसंग स्वीटर बुन्ने, पोते उन्ने, अचार बनाउने विधिहरु सोधेर आफ्नै पाराले संझिने
गरी टिपोट गरी राखन ! आफूभन्दा अनुभवी र ठूलामान्छेसंग झुकेर खिईंदैन, मौका आउंछ पर्खिदैन
जसमा चुक्ने बडा मूर्ख हो भन्छन्, पछि चाहिने वेलामा जान्ने मानिससाथमा हुँदैन, अनि के गर्नु
त्यसबेला ? आखिर प्रसादले खाना पनि पकाउने गरेकैछ ! फूर्सद भन्ने वस्तु कहिल्यै कोही सामू
ठोस वस्तु बनेर लम्पसार पर्न आउंदैन, त्यो त आफूले मिलाएर निकाल्नु पर्दछ \...\...।
टेलीभिजनको घरपरिवार कार्यक्रममा कति राम्रा गृहलक्ष्मीहरुका लागि परिकारहरु बनाउने
तरिकाको प्रशारण हुन्छ, त्यही पनि आफूले सम्झिने ढङ्गले टिपी राख्दा खेर जांदैन

उल्टो कागतीको पुरानो अचार मन पराउने\' मैले कागती किनेर घर लगिदिएँ, आटामा
ध्वाँसिएर सुकेछन् - उनीप्रतिका मेरै विचार झै; उनकै हातबाट बुनिएको स्वीटर लगाउने धोको
र कोठा सजाउने रहर पूर्तिका लागि किनिएको ऊन मक्किएर पुरानिइसकेछ - मेरै आशा र
भरोसा मक्किएझै ; बच्चाबच्ची भनेका बर्षोंटे जन्मिए पनि बाउआमाका लागि आफ्नै सिङजस्तै
ठान्नुपर्दछ भन्ने मान्यताको म, आज उनीले सवै काम बच्चाहरुकै कारण गर्न नसकेको जनाएको
सुन्न नआत्तिने भैसकेकोछु - प्रारब्धको भोगाइको भारीले थिचिएझै ।

समय र सन्दर्भसंग हातेमालो गरी क्रमशः जानकारीको भऱ्याङ् उक्लनुको सट्टा श्रीमान्‌का
अभिव्यक्तिसंग पौंठाजोरी खेल्नु नै हो त दाम्पत्य जीवन ?

\" बच्चाबच्ची भनेका इश्वरीय रुप हुन् रे, यसै त यिनीहरुलाई पिट्नु देउतालाई पिटे सरह हुन्छ
। त्यसमा पनि, मैले तिमीलाई गाली गरें भने- तिमी घर बुवासंग जाउली; त्याहां पनि बुवाले
गाली गरिदिनु भएछ भने तिमी माइत जाउली; फेरि, माइतीमा पनि गाली गरे भने र मन
सम्हाल्न सकिनौ भने तिमी याने तिम्रो मेरो उमेरावस्थेले आँफूलाई आधारहीन पाउंदा आत्महत्या
गर्ने गर्दछन् रे ! तर, यी अबोध बालकहरुलाई गाली गर्ने वा पिट्ने हो र यिनले आँफूलाई
निराधार ठाने भने कलिलो बाल मष्तिष्कमा नराम्रो असर पर्दछ । त्यसैले, यिनलाई पिट्नु वा
गाली गर्नु पर्यो भने तिमीले मेरो उपस्थितिमा र मैले तिम्रो सामुन्नेमा - एउटा रिसाउंदा
अर्कोले फुल्याउने गरीमात्र हप्काउनु/दप्काउनु पर्दछ । यी सत्यतालाई मनन गरी, आयन्दा
श्रीमान्-श्रीमती (हामी) पनि छोराछोरीका अगाडि झगडा समेत नगर्ने र भोलीदेखि यिनलाई
म पूजाआजा गर्ने सरस्वतीको तस्वीर ल्याइदिन्छु; तिमीले पनि मेरो भावनाको कदर गर्नु भनी
धन्नैले बिग्रेका शिर्षकमा लेख लेखी छाड्दा, प्रायः कार्यालयबाट आउंदा छोराछोरीका मुखमा
हानेर रगत बहेको दृष्य देखिन्थ्यो भने पूजाका लागि टीका नकिनीदिएर कण्ठष्थ भएको सरस्वती
स्तोत्र समेत विर्सने अवस्थामा पुऱ्याइएको अनुभव तीन महिनामा गर्नु परेथ्यो ।

के श्रीमान्‌का सोचाइ र भावनाहरुका मूनालाई भाँचिदिनु वा खण्डन गर्नु नै श्रीमतित्व हो र
यही नै हो त दाम्पत्य जीवन ?
