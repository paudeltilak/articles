**गठबन्धन र गैरदलीय/राजनैतिक परिपाटी**

नेपाली बृहत् शब्दकोशले **गठबन्धन** भन्नाले *\"कुनै कामकुराका लागि एक भएर मिल्ने काम,
परस्परको मिलोमतो अथवा कुनै स्वार्थसिद्धिका लागि गरिने आपसी साँठगाँठ\"* भनी
शब्दार्थको रूपमा उल्लेख गरेको पाइन्छ ।

यसपालीको स्थानीय चुनावमा राजनैतिक दलहरू गठबन्धन बनाउने काममा युद्धस्तरमा लागेको
देखिन्छ । मूलत: सत्ताधारी नेपाली काँग्रेस, नेकपा माओवादी केन्द्र, नेकपा एकीकृत
समाजवादी, जनता समाजवादी पार्टी र जनमोर्चा गरी पाँच दलको सत्तासझेदारीको गठबन्धन
निर्वाचनको मैदानमा उत्रिएकोछ । यो गठबन्धन किन भन्ने सन्दर्भमा नेकपा माओवादी
केन्द्रका अध्यक्ष पुष्पकमल दाहाल \'प्रचण्ड\'ले *अहिलेको गठबन्धन सरकारलाई टिकाउन र
आगामी स्थानीय, प्रदेश र सङ्घीय चुनावमा बहुमत ल्याई पुन: यही/यस्तै गठबन्धन सरकारलाई
निरन्तरता दिन यो गठबन्धनको आवश्यकता रहेको हो* भनी आफ्नो तर्क प्रस्तुत गरेका छन् ।
विकासका लागि खासै सार्थक पहल गर्न सकिनरहेको वर्तमान गठबन्धनी सरकारको
अविच्छिन्नता भनेको कतै राज्यसत्ताको स्वादातिरेकता (अति स्वद) प्रतिको चाहना त हैन ?
शङ्का गर्ने ठाउँ प्रकटिएकोछ ।

वस्तुत: गठबन्धन गरी चुनावमा जनताका सामु प्रस्तुत हुँदा कसको घोषणा पत्रलाई आधार मान्ने
भन्ने विषय आफैँमा सुस्पष्ट हुन सक्दैन/छैन । कुनैबेला वर्तमान प्रधानमन्त्री शेरबहादुर देउवाले
नेकपा माओवादीका नेता \'प्रचण्ड\'को टाउकोको मूल्य तोकेका थिए भने माओवादीहरूले काँग्रेस
भनेका पूँजीवादी शोषकहरूको झुण्ड हो भनी स्थानीय कार्यकर्ताहरूको नृशंस हत्याको शृङ्खला
चलाएका थिए । यो मानेमा नेपाली काँग्रेस र नेकपा-माओवादीका दुई धारका हिसाबले अघि
बढिरहने राजनैतिक दल हुन् । अब उनीहरू आफ्ना साझा उम्मेदवार खडा गर्दा कसको
घोषणापत्रलाई आधार मान्ने भन्ने विषय आफैँमा असजिलो हुने नै भयो ।

कतिपय मुलुकमा स्थानीय तहको चुनाव गैह्र राजनैतिक/दलीय हिसाबले सञ्चालन भएको पाइन्छ ।
यसो हुँदा राजनैतिक चेतनामा कमी भएका मतदाताले पनि सम्बन्धित व्यक्ति/नेताले समाजको
उत्थानका लागि पुर्‍याएको योगदानलाई मध्यनजर गरी आफ्नो मत गाउँको विकासे
कार्यकर्तालाई दिएर विजय गराउन सक्ने रहेछन् । तर बहुदलीय प्रकृतिको निर्वाचनका
प्रक्रियामा भने आफ्नो समर्थनको राजनैतिक दलले जसलाई टिकट दिन्छ उसैलाई अमूल्य मतदान
गरी (भला व्यक्ति अनुपयुक्तै किन नहोस्) विजयी घोषणा गराउन सफल हुँदा रहेछन् । यसको
प्रत्यक्ष उदाहरणका रूपमा गएको चुनावमा काठमाडौँ महानगरपालिकामा नेकपा एमालेतर्फका
उमेदवार विद्यासुन्दर शाक्य र विवेकशील साझा पार्टीका उमेदवार किशोर थापाबीचको
निर्वाचनलाई लिन सकिन्छ । वास्तवमा एसएलसीमा सर्वोत्कृष्ट नतिजा हासिल गरी शहरी
विकासको मन्त्रालयको सचिव पदबाट निवृत्त भएका किशोर थापा ज्ञान र अनुभवको हिसाबले
काठमाडौँ शहरको विकासका प्राविधिक पक्ष बारेको जानकारीका हिसाबले विद्यासुन्दरभन्दा
धेरै अगाडि थिए । रपनी विद्यासुन्दरले पार्टीको टिकट पाएका कारणले विजय हासिल गरेथे ।
यसबाट बहुदलीय प्रतिस्पर्धामा मतदाताहरूले व्यक्तिको खुवीलाई भन्दापनि आफ्नो दलको
उमेदवारलाई मतदान गर्दछन् भन्ने प्रमाणित हुन्छ ।

हाल हामीकहाँ आवधिक निर्वाचनका प्रजातान्त्रिक अभ्यास स्वरूप स्थानीय तहको निर्वाचन
सम्पन्न हुने क्रममा छ । यो निर्वाचन यही वैशाख 30 गते शुक्रबार बिहान ७ बजेदेखि साँझ ५
बजेसम्म हुँदैछ । ७५३ स्थानीय तहका ३५,२२१ पदहरूमा १,४५,०१० जनाले उमेदवारी पेश
गरेकाछन् । २१,००० मतदानकेन्द्रहारूबाट १,७७,३३,७२३ जना मतदाताहरूले आफ्नो अमूल्य
मतदान गरी ५ वर्षका लागि स्थानीय तहहरू सञ्चालनको जिम्मा सुम्पने छन् । तर आफूले
राजनैतिक दर्शन बुझी/नबुझी कुनै दलमा अनुबन्धित भएका निरक्षर बहुल मतदाताहरू यसपटक सदर
हुने गरी मतदान गर्न गठबन्धनका नाताले असमाञ्जस्यमा परेकाछन् ।

सामाजिक सञ्जालमा हेर्दा हजारौँको वलिदानी सङ्घर्ष - दश वर्षे जनयुद्धको नेतृत्त्व गरेका
कमरेड प्रचण्ड चारतारे झण्डाले सजाइएको पोडियममा उभिएर आफ्ना समर्थकहरूलाई रूख चिन्हमा
छाप लगाउन अनुरोध गरिरहेकाछन्, अनि हँसिया हथौडाको झण्डाले सिँगारिएको मञ्चमा उभिएर
वहालवाला प्रधानमन्त्री शेरबहादुर देउवाले आफ्ना त्यागी, वलिदानी कार्यकर्ताहरूको
भावनाउपर वास्ताहीन बन्दै हँसिया, हथौडा र कलम चिन्हमा मतदान गर्न आह्वान
गरिरहेकाछन् । यसले एकातर्फ जनकारवाहीका नाउँमा आफूले आफ्ना अभिभावक गुमाएका, आफ्नै
हात काटिएकाले नेताहरूको आह्वानलाई शिरोधार्य गरी डुँडुलो हातले अर्कै मतचिन्हमा कसरी
मतदान गर्लान् भने अर्कोतर्फ आफ्ना नेताको टाउकोको मूल्य तोक्ने दलको चुनाव चिन्हमा कसरी
छाप लगाउने - यो आफैँमा विडम्बनायुक्त अवस्था अहिले गठबन्धनले सिर्जना गरेकोले कतिपय
ठाउँमा बागी उमेदवारी दर्ता भएको जानकारीमा आएको छ ।

आखिर तत्कालीन प्रधानमन्त्री केपी शर्मा ओलीले भला संसदमा विपक्षीहरूले खासै अवरोध
नगरेपनि आफ्नै दलको आन्तरिक वैरभावलाई सम्हाल्न नसकेको कारणले संविधानत: प्रधानमन्त्रीले
संसद विघटन गर्नसक्ने प्रावधानको उपयोग गरे । त्यसलाई न्यायपालिकाले वदर गरिदिँदा
असन्तुष्ट पक्षकै परिभाषा अनुरूप **प्रतिगमन**को संज्ञालाई प्रतिपक्षले पनि स्वीकार गर्‍यो
। परिणामस्वरूप प्रथमत: अदालती निर्णयानुसारका प्रधानमन्त्रीलाई विश्वासको मत पुर्‍याउन
गठबन्धनको निर्माणको आवश्यकता पर्‍यो र गठबन्धनको सुरुवात भएको थियो । अन्तत:
सत्तास्वादको लिप्साले आगामी दिनमा पनि स्थानीय, प्रदेश र सङ्घमा बहुमत पुर्‍याउने र पुन:
सत्तारोहण गर्ने हिसाबले अघि बढ्दा उपर्युल्लिखित अवस्था सिर्जना हुन पुगेको देखिन्छ । यसले
जनमानसमा अन्यौलताको स्थिति सिर्जना गराएकोछ । यो अवस्थामा कसको
घोषणापत्र/प्रतिबद्धतापत्रलाई चुनावी एजेण्डा बनाउने व्यहोरा पनि व्यवस्थित हुन नसकेको
देखिँदा कतिपय मुलुकहरूले अभ्यास गरिरहेको गैरराजनैतिक स्थानीय परिपाटीको थालनी गरेको
भए, सहज निर्वाचन एवम् सरल मतदान हुन सक्ने व्यहोराको प्रसतुती यो आलेखको सदासय हो ।

हुनपनि गठबन्धनबाट उमेवारी दिएर विजय हासिल गरेका उमेदवारले र सम्बन्धित दलले आफूलाई
कत्तिको जनसमर्थन रहेछ ? भन्ने जानकारी राख्न समेत नसक्ने अवस्था आएकोछ । जबकि
लोकतान्त्रिक गणतन्त्रात्मक आवधिक निर्वाचन भनेको आफूले/आफ्नो दलले साविकमा निर्वाचित
भएपछि आफूले जनतासमु कबोल गरेका कति कामहरू सम्पन्न भए, सम्पन्न नभएकाको हकमा के
कारणले गर्न नसकिएको हो भन्ने व्यहोराको जानकारी मतदानाहरूलाई दिई पुन: जनसमर्थन
जुटाउने सुअवसर हो । त्यस्तै जनता/मतदाताले पनि आफूले साविकमा केही गर्ला भनी दिइएको
आफ्नो अमूल्य मतको सदुपयोग वा दुरुपयोग के भयो भन्ने वैयक्तिक ठहर गरी यसपटकको
निर्वाचनमा मतदान गर्ने अवसरको रूपमा लिइनु पर्ने हो ।

एउटा दलको नेताले आफ्ना कार्यकर्ताहरूको भावनामा ठेस पुर्‍याउँदै अर्को दलका उमेदवारलाई
उसैको चुनावचिन्हमा मतदान गर भन्नु भन्दा गठबन्धनको तर्फबाट तय भएका उमेदवारलाई
स्वतन्त्र उमेदवार सरह कुनै नयाँ चुनावचिन्ह लिई गठबन्धनका सबैदलका नेताहरूले त्यही चुनाव
चिन्ह र त्यही उमेदवारलाई विजयी गराउन मतदाताहरूलाई आह्वान गरेको भए, उल्लिखित
अन्यौलता कम हुने थियो । यो भन्नु नै स्थानीय तहको निर्वाचन गैरराजनैतिक/दलीय ढाँचाको
निर्वाचन प्रणाली हो । तसर्थ, गठबन्धनका कारण आफ्नो मतप्रदानको सुनिश्चितता गर्न
असहज मात्र हैन आफ्नो मन कुँढ्याई- कुँढ्याई मत हाल्नु र त्यही पनि सदरको सम्भावना कम
गराएकोले स्थानीय तहमा गैरदलीय/राजनैतिक परिपाटीको निर्वाचन प्रणाली अवलम्बन गर्नु
पर्ने पो हो कि ? सरोकारीहरूले चर्चाको सुरु गरौँ ।

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०७९ वैशाख २७ गते मङ्गलबार

**आँधीखोला-२, चिलाउनेवास, स्याङ्जा ।**
