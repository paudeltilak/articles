***मानसपटलमा अम्बिकाप्रसाद पौडेल***

**घुर्मैलो परिवेशमा स्पष्ट झल्किने : अम्बिकादाइ !**

तत्कालीन राष्ट्रिय पञ्चायत सदस्य माननीय अम्बिका प्रसाद पौडेल (नातामा मेरो दाजू पर्ने
हुँदा यहाँ उप्रान्त अम्बिकादाइबाट सम्बोधन गरिएको) यस भेकका प्रेरक व्यक्तित्त्व हुनुहुन्थ्यो
। प्रहरी चौकी, अतिरिक्त हुलाक, हेल्थपोष्ट र अन्तत: इलाका सेवा केन्द्रसमेत
चिलाउनेवासमा स्थापना गराई समाजसेवी अग्रणीको रूपमा आफ्नो नाउँ लेखाउनु भएकोछ नै ।
वहाँले \'चिन्नेवास\'लाई \'चिलाउनेवास\' बनाएर २०२१ सालमा जनप्रदीप स्कुल खुलाएका
थिए भन्ने चर्चा हुने गरेपनि तनहुँ जिल्लाको थर्पुमा परेको कोटालाई लडेर चिलाउनेवासको
स्कूललाई हाइस्कूल बनाइएको हो भन्ने व्यहोरा वहाँको कान्छा भाइ - रमेशकान्तले आफ्नो
अन्तरवार्ताका क्रममा स्पष्ट गर्नुभएको छ । जे जसरी भएपनि, वहाँका छोराहरू काठमाडौँमा
पढ्दथे; तर, त्यो स्कुल खुलाउनाले आज म र मजस्तै धेरै हामीहरू नेपाली समाजमा देखिन लायक
भएकाछौँ । त्यसभेकका लागि विविधसेवाका अलावा विद्याको ज्योति बाल्ने अग्रज हुनुहुन्थ्यो -
अम्बिकादाइ !

म त्यस्तै ५/७ वर्षको हुँदोहुँ; मेरी हजुरआमासँग पारिधारा रुद्रको घरमुनिको पोखरीको डिलमा
थिएँ । सायद मकै छर्ने मेलो थियो होला; घर भैँसी कराए; घाँसपराल हाल्ने कोही थिएन ।
संयोग अम्बिकादाइ माथि हर्जामुनितिरबाट तल झर्दै हुनुहुन्थ्यो । वहाँलाई देखेपछि हजुरआमाले
*\'ए माहिला बाबु ! हेर त भैंसीले किलोदाम्लो गर्लान् जस्तो गरे, यसो एउटा लुँढो पराल
हालिदेऊ न राजा !\'* भन्नुभयो । वहाँले पनि सो कार्यसम्पादन गरिदिएर हामी भएकै
ठाउँमा आउनुभयो । *\'लौ फुपै ! पराल हालिदिएर छाडेँ है ! हजुरले डाकी-डाकी पाकेका आँप
चखाएको ऋणको केही हिस्सा भएपनि तिरेँ है \...\'* भनेर हाँस्तै चिलाउनेभाटीतिर झर्नुभयो
। हजुरआमाले मलाई म्वाइँ खाएर *\'मेरो नाति पनि यस्तै ज्ञानी हुनपर्छ है !\'* भन्दा
टाउको हल्लाएर सम्मति जनाएको सम्झना अझसम्म ताजै छ । अनुकरणीय सामाजिकताका बिम्ब
हुनुहुन्थ्यो - अम्बिकादाइ !

कुरा २०३२ सालतिरको हो । म जनप्रदीप माध्यमिक विद्यालय, चिलाउनेवासमा ९ कक्षामा
पढ्दथेँ । हरेक दिन बिहान स्कूल जाँदा सबै विद्यार्थीहरूले जरेखोलाबाट एउटा आफ्नो गच्छे
अनुसारको ढुङ्गा लिएर जान्थ्यौँ । कसैले नल्याएको शङ्का लागेमा प्रार्थनाका समयमा हात चेक
गरिन्थ्यो र नल्याएको प्रमाणित भएमा सजाँयको भागी हुनपर्दथ्यो । त्यसरी विद्यालय
निर्माणको काम भइरहेको थियो । पहिलेको *\'ओ आकार\'को ११ कोठे भवन तत्कालीन गाउँ
पञ्चायतका ९ वडाहरूका जिम्मा लगाएर, नगर्नेहरूलाई सूर्यपाक (एउटा खुट्टा उचालेर सूर्यतिर
हेरिरहनुपर्ने) लगाएर, स्वयम् आफैँ र सक्रियहरूलाई अनुगमनमा खटे/खटाएर निर्माण गरिएको\'*
व्यहोरा बुवाहरूबाट सुन्दा अम्बिकादाइ मगजमा स्मरणिनु हुन्थ्यो । यस मानेमा त्यसभेकमा
पूर्वाधारका आरम्भक हुनुहुन्थ्यो - अम्बिकादाइ !

तिनैताका अम्बिकादाइले चिलाउनेवासमा नयाँ घर निर्माण गरी सो घर टिनले छाउनु भएको
थियो । ती टिनहरू स्कुलका हुन् भन्ने व्यहोरा विद्यालयमा चर्चाको विषय बनेपछि अम्बिकाको
घरका टिनहरू उप्काएर ल्याउने शोच बनेछ । परिणाम सबै विद्यार्थी मिलेर स्कुलका टिन
फिर्ता गर्न अम्बिकादाइलाई लखेटिइयो । वहाँले चिलाउनेवासको प्रहरी चौकीमा शरण लिएको
घुर्मैलो सम्झना हुन्छ । मेरा अन्जान मनको पहिलो असमहति र विरोध थियो त्यो घटना,
उनलाई लखेट्नेहरूको जमातमा म पनि थिएँ । मेरो पहिलो विरोधका तारा बन्नुभएथ्यो -
अम्बिकादाइ !

२०३३ सालतिर वहाँका साहिँला छोरा राजु उर्फ राजेन्द्र र म सँगै तत्कालीन प्रवेशिका
परीक्षा उत्तीर्ण गरेथ्यौँ । मेरो उमेर १३ पूरा भई १४ लागेको कलिलो अवस्थाको थियो । म
आफ्नो निर्णय आफैँ लिन सक्षम भैसकेको थिइन । त्यस्तो बेलामा राजुले *\"अब काका-भतिजासँगै
काठमाडौँमा ईञ्जिनियरिङ् पढौँ, तपाइँले \'इन्ट्रान्स\' प्रवेश परीक्षामै नाम
निकालिहाल्नुहुन्छ, मलाई बुवाले \'आरडिडि - ग्रामीण विकास विभाग\' को कोटामा
मिलाउँला भन्नुभएकोछ\"* भनेथे । तर मेरो अपरिपक्वताको परिणाम पोखरामै पढ्ने शोच बनाएँ
। उपर्युल्लिखित परिवेशमा हाम्रो कक्षाका ४/५ जनाले *\'त्रिकोणमिति - अप्सनल म्याथ\'*
पढ्ने रहर गरेपनि पढाउने शिक्षकको कमी दर्शाई पढ्न दिइएनथ्यो । परिणाम मावि.मा
जीवविज्ञान पढेका हुँदा मैले आईएस्सीमा पनि जीवविज्ञान समूहमा फाराम भरेर फर्कंदै थिएँ ।
संयोग मलाई *\'साइन, कस, टेन \...; अल्फा, बिटा, गामा \...\'* सँग परिचित गराउने
मेरा अग्रज ईश्वरीदाइले *\'जीवविज्ञान पढेर त भोलि मास्टरको जागिर पनि पाइँदैन, हिँड
भौतिक विज्ञानमा फेरौँ \...\'* भनी कन्या स्कुलनेर आइसकेको मलाई पुन: क्याम्पसमा लगी
*\'भौतिक विज्ञान समूह - फिजिकल ग्रुप\'* मा परिवर्तन गरिदिनु भएथ्यो । वहाँ आफ्नै
प्रयासले *\'कोलोम्बो प्लान\'* मा जाने हुनुभएपछि चिलाउनेवासमा *\'मैले दु:ख गरी
स्थापना गरेको स्कुलबाट कमसेकम तिमीले छात्रवृत्तिमा उच्च अध्ययन गर्ने भएछौ, हार्दिक
वधाई छ \...!\'* भनेर स्यावासी दिनुभएथ्यो भनी स्वयं ईश्वरीदाइले भन्नुभएथ्यो । यो
सन्दर्भमा विद्यार्थीलाई प्रोत्साहन गर्ने प्रेरक व्यक्तित्त्व हुनुहुन्थ्यो - अम्बिकादाइ !

स्कुलमा झारखोलाकै ठाकुरप्रसाद प्रधानाध्यापक हुनुहुन्थ्यो भने अम्बिकादाइ विद्यालय सञ्चालक
समितिको अध्यक्ष हुनुहुन्थ्यो । वहाँहरूबिचमा वैमनस्यता थियो । त्यसको प्रतिफल, पछि म
त्यहीं अर्थात् जनप्रदीप माध्यमिक विद्यालयमा शिक्षक हुँदा (२०३५-२०३८) समयमा तलव समेत
खान पाइँदैनथ्यो । संयोग त्यसबेला धाङ्धुङका इन्द्रदाइले जय, कर्ण, भोला, दीपेन्द्रहरूलाई
कालिकोटमा लगेर मास्टर बनाएको व्यहोरा चर्चामा थियो । त्यसैको फलस्वरूप २०३८ सालमा
साथीहरू अग्नि, विष्णु, कृष्णको आग्रहमा उनीहरूले पनि पढाउन पाउने दुर्गममा गैदिँदा
साथीहरूको उद्धार हुने ठहर्‍याई म दुर्गमिएको थिएँ । किनभने, तिनताका दुर्गममा गणित,
विज्ञानका शिक्षकले आफ्ना मान्छेलाई शिक्षकका लागि सिफारिस गर्न पाउँछन् भन्ने सुनिएको र
इन्द्रदाइको उदाहरणबाट प्रमाणितिएको थियो । त्यो बेलमा पनि मैले तलव बुझ्न पाइएको
थिएन । तलबका सन्दर्भमा सञ्चालक समितिको बैठक बस्दा अध्यक्ष र सदस्य-सचिवका बिचको
वैरभावले त्यो प्रस्तावमै बैठक प्रवेश नगरी सकिन्थ्यो । परिणाम मैले दुर्गमको साइत गर्दा
समेत एकातर्फ ७/८ महिनाको तलव पाएको थिइन भने अर्कोतर्फ वहाँहरूसँग लिएको ऋण रकमको
व्याज तिरिरहेको अवस्था थियो । यो मानेमा सामाजिक विडम्बनाका सर्जक थिए -
अम्बिकादाइ !

तर मान्छेका धेरै पाटा हुँदा रहेछन् । उल्लिखित समाजसेवीले उनैताका पाँचमोहोरे (३०%) व्याज
लिन्थे, यो मानेमा उनी शोषक हुन् । आफन्तहरूकै बिचमा फाटो पारेर उनीहरूबिच मुद्दा खेलाएर
एउटा पक्षलाई आफूले पक्षपोषण गरी आफ्ना विरोधीहरूलाई उक्त पक्षका काँधबाट बन्दुक
पड्काएर आफ्नो कावुमा ल्याउँथे । लीलाधर-गोपीवल्लभ, चौतारे-जनक/ठाकुर यसका उदाहरण हुन्
। यो मानेमा उनी फटाहा मानिन्छन् । यस्तै पछिल्तिरका व्यहोराहरूले अघिल्ला समाजसेवी
व्यहोराहरूलाई पनि छायाँमा पार्ने प्रयास समाजमा नभएका हैनन् । तर, विस्मृतिको पर्दाले
ढाक्न नसकिने त्यस भेकका अग्रज व्यक्तित्त्व हुनुहुन्थ्यो - अम्बिकादाइ !

वहाँले स्थापना गरेको जनप्रदीप हाईस्कुललाई २०५२ सालमा उच्च माध्यमिक विद्यालय बनाउने
अभियान **प्रतिभा समूह, चिलाउनेवास, धारा**को नाउँमा मैले नै अघि बढाएँ । ठूलो र
साझा प्रयासले अन्तत: रङेठाटीमा समेत उच्च मा.वि.को स्वीकृति प्राप्त भयो । वहाँको
कान्छा छोरा रामकृष्ण उर्फ ज्ञानेन्द्र पौडेल (हाल अमेरिका) तिनताका विद्यालय व्यवस्थापन
समितिका सदस्य थिए । उनी जनप्रदीपको सुवर्ण महोत्सवताका पनि विद्यालय व्यवस्थापनमा
थिए । मलाई मेरो अन्तरआत्माले *\'त्यो जनप्रदीपको परिसरमा संस्थापक अगुवा -
अम्बिकादाइ र जग्गादाता मडुवाका अग्रज सापकोटाहरूको प्रतिमा वा प्रतीक राख्न पाए
!\'* भन्ने शोच बनायो । व्यवस्थापन समितिका अध्यक्ष नारायण सापकोटा र सदस्य
ज्ञानेन्द्रलाई अनौपचारिक समूहमा *\'तपाइँहरूले विद्यालयसँग आवश्यक जग्गाका लागि निवेदन
गर्ने, विद्यालय व्यवस्थापनले पनि आवश्यक जग्गा उपलब्ध गराउने, अम्बिकादाइका सन्ततीहरूले
वहाँको प्रतिमा र सापकोटाबन्धुहरूले आफ्ना साझा बाजेको टुङ्गो हुन सकेमा वहाँकै र हुन
नसकेमा वहाँहरूको प्रतीक चिन्ह तयार पारेर यही स्वर्ण महोत्सवको सुअवसरमा स्थापना
गर्ने\'* सुझाव गरेथेँ । सायद कतै केही मिलेन होला, त्यस्तो हुन सकेन । रपनि म यसै संस्मरण
मार्फत् अम्बिकादाइको शालिक अन्तरात्मामा ठड्याउन चाहन्छु अनि जग्गादाता सापकोटा
अग्रजप्रति हार्दिक सम्मान प्रकट गर्दछु । सरोकारीउपर उचाइ-निचाइमा यथोचितसहित कलम
बिसाउँछु ।

**अम्बिकादाइ ! हजुरको बैकुण्ठ वास हवोस् !!!**

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०८० भाद्र ४ गते सोमबार (नागपञ्चमी)

**आँधीखोला-२, चिलाउनेवास, झारखोला, स्याँर्कोट**

*हाल - कीर्तिपुर-२, मध्यनगर, काठमाडौँ ।*
