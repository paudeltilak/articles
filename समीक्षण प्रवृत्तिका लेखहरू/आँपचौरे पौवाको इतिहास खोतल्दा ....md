**आँपचौरे पौवाको अतीत कोट्याउँदा \...**

पुराना दस्तावेज र जानकार महानुभावहरूबाट प्राप्त जानकारीलाई सन्दर्भ ग्रन्थत्व सुम्पँदा
स्वामी परमानन्द सरस्वती हालको गण्डकी प्रदेश, बाग्लुङ जिल्ला, काठेखोला गाउँपालिका
वडा नं. ६ बिहुँको पौवाडाडाँमा वि.सं. १९९४ साल आश्विन १८ गते आइतवार साँझ ५:३० बजे
पिता टिकाराम कंडेल र आमा अदितिका कंडेलको साईलो छोराका रूपमा जन्म भएको थियो
।उहाँ सरल, ऋजुता स्वभावका हुनुहुन्थ्यो । उहाँले आफ्नो प्रारम्भिक शिक्षा गुरु छवि
प्रकाशनन्दबाट प्राप्त गर्नुभएको थियो। युवा अवस्थामा उहाँले गुरु छवि प्रकाशनन्दसँग
*\'आफूमा वैराग्यभाव आएकाले एकान्तमा गएर योग साधना र तपस्या गर्ने\'* मनीषा प्रकट
गर्नुभयो । आफ्नो चेलाको त्यस्तो सदिच्छाप्रति गुरुबाट स्वीकृति प्राप्त भएपछि उहाँ
तपस्याको उपयुक्त ठाउँको खोजी गर्दै गुल्मी जिल्लाको भूमि दिब्रुङ्गमा आउनु भएको पाइन्छ ।

उहाँ वि.सं. २०२४ फाल्गुण २६ गते गुरु छवि प्रकाशनन्दसँग बिदा भई चैत्र १८ गते दिब्रुङ्ग
आइपुगेर खर्सुको रुखमुनि ध्यानमा बस्नु भएछ । ध्यानमग्न अवस्थामा गोठालाहरू देखेर तत्कालै
घर-घरमा खबर गरेछन् । उहाँको पहिलो भेट विशुखर्क गाउँ पञ्चायतका प्रधानपञ्च श्याम
बहादुर के.सी.सँग भएछ । त्यसपछि दिब्रुङ्ग गाउँ पञ्चायतका प्रधानपञ्च योगप्रसाद खरेल अन्य
वुद्धिजिवीहरूको पहलमा दिब्रुङ्गमा कुटी निर्माण गरिएको सजीव इतिहास हाम्रो सामु छ ।
तदुपरान्त त्यहाँ सत्सङ्गका कार्यक्रमहरू अगाडि बढ्न थाले । यो मानेमा हामीले विलक्षण
प्रतिभाका धनी, आध्यात्मिक एवं बौद्धिक सनातन धर्मप्रति आस्थावान् अद्वितीय महापुरुष
स्वामी परमानन्द सरस्वतीप्रति हार्दिक श्रद्धासुमन प्रकटौँ, जसको प्रेरणले हामीलाई
युगौँसम्म सत्यको मार्गमा अगाडि बढ्ने प्रेरणा प्राप्त भैरहेको महसुस हुन्छ ।

विभिन्न कोणबाट प्रचार प्रसार भएपछि तत्कालीन आँपचौर गाउँ पञ्चायतका प्रधानपञ्च पं.
घनश्याम अर्यालको पनि उहाँसँग भेट भएछ । भेटका क्रममा उपस्थित सबै व्यक्तिहरूबाट त्यहाँ
आउने भक्तजनहरूलाई बस्न असुविधा भएको व्यहोरा जनाइएकाले आवास असुविधा महसुस गरी
पञ्चयतमा सबै भेला भई दिब्रुङ्गमा पौवा बनाउने निर्णय भएको देखिन्छ । गाउँ पञ्चायतले
मात्र पौवा बनाउने निर्णय भएपछि आँपचौरबाट नै काठ, रासन लगायतका सामग्रीहरू बोकाएर
दिब्रुङ्गमै बसेर यहाँका अग्रजहरूले वडो मेहनतका साथ २०२६ सालमा **आँपचौर पौवा**
निर्माण गर्नुभएको देखिन्छ । यसरी पौवा निर्माण कार्यमा यस भेकका सबैको भूमिका आफैँमा
अतुलनीय छ । यो मानेमा तत्कालीन प्रधानपञ्च पं. श्री घनश्याम अर्यालज्यूको अध्यक्षतामा
नन्दराम खराल, भिमलाल अर्याल, पाराश्वर खरेल, रमाकान्त खरेल, पूर्णभद्र खरेल, हिमलाल
खराल, चिन्तामणि तिवारी लगायत यस गाँउमा वसोवास गर्ने सम्पूर्ण दाजूभाइ, दिदीबैनीहरू
हार्दिक वधाईको पात्र हुनुहुन्छ । यस रीतले निर्मित उक्त पौवा २०२७ सालमा स्वामीज्यूलाई
हस्तान्तरण गरिएको पाइन्छ । तदुपरान्त त्यस ठाँउमा धान्याचल महायज्ञ २ पटक र स-साना
यज्ञहरू पटक-पटक सञ्चालन हुँदै आएका छन् ।

दुर्भाग्य भन्नुपर्छ २०७२ सालको महाभुकम्पबाट आँपचौर पौवा क्षतिग्रस्त भयो । क्षति पश्चात्
क्रमिक रूपमा पौवा जिर्ण बन्दै गयो । संयोग २०७७ मङ्सिर ६ मा १००८ स्वामी ज्ञानानन्द
सरस्वती आँपचौरमा आउनु भयो । सोहि दिन आँपचौरको अति पुरानो चण्डेश्वर शिव मन्दिरमा
साविक आँपचौर गाउँ पञ्चायत हाल मुसिकोट नगरपालिका वडा नं. ५ का वासिन्दा भेला
आयोजना गरियो । छलफलका क्रममा चण्डेश्वर शिव मन्दिरमा रहेको पानीको मुलका कारण
आँपचौरमा मानव वस्ती रहेको अनुमान गरियो । ज्ञानानन्द स्वामीज्यूद्वारा *\'आँपचौर
जनताहरूलाई पौवाको पुरातन इतिहासको संरक्षण आफैँ गर्नुहुन्छ वा विकल्प खोजौँ\'* भनी
प्रस्ताव गर्नुहुँदा उपस्थित सबैले *\'इतिहासको संरक्षण हामी आफैँले गर्ने\'* व्यहोरामा
सहमति जनाउनु भयो ।

त्यसैदिन तत्कालीन वडा अध्यक्ष भागिरथ खरेलको अध्यक्षतामा १३ सदस्यीय निर्माण समिति,
दुर्गादत्त खरेलको संयोजकत्वमा सल्लाहाकार समितिको चयन गरियो । उक्त समितिको पहिलो
बैठक २०७७ मङ्सिर १३ गते बस्यो । सो बैठकबाट दिब्रुङ्गमा गएर पौवा निमार्ण द्रुत गतिमा
अगाडि बढाउने, ब्रोसर प्रकाशन गर्ने जस्ता निर्णयहरू भए । सोही अनुरूप मङ्सिर १९ गतेका
दिन दिब्रुङ्गधाममा बैठक बसी पौवाको इतिहास, देवी-देउरालीको इतिहास, ब्रह्मालीन
स्वामी परमानन्दज्यूको इतिहास समेटेर ब्रोसर बनाउन रुद्र खरेल, ऋषिश्वर अर्याल, युवराज
खरेल, रमेश खरेल र हिरा अर्याल रहेको समिति गठन गरियो । त्यहि बैठकबाट घडेरी छनोट
गर्ने, सहयोग खाता सञ्चालन गर्ने जस्ता निर्णयहरू पनि भए ।

पौवा पुननिर्माणका लागि जनस्तरबाट चन्दा उठाउने कार्यको शुरुवात पहिलो पटक समितिका
सदस्यहरूमध्ये बाटै गरियो । सबैबाट यथासक्य सहयोग हुँदा समितिलाई काम गर्ने ऊर्जा सङ्कलन
भयो । २०७८ चैत १७ मा ठेक्का स्वीकृत गरी २०७८ चैत २७ का दिन १००८ स्वामी ज्ञानानन्द
सरस्वती महाराजबाट आँपचौर पौवा पुननिर्माण कार्यको शिलन्यास सम्पन्न भयो ।

शिलन्यासपश्चात् विभिन्न मनकारी महानुभावबाट चन्दा सङ्कलन (उठाउने, लेखाउने) को कार्य
सघनरूपमा अघि बढ्यो । प्राप्त अभिलेख अनुसार हालसम्म रु.५१,१८,६२१।- उठेको र
रु.६,२६,५५८।- लेखाएको गरी जम्मा रु.५७,४५,१७९।- सहयोग जम्मा भएको देखिन्छ । जसमध्ये
२०८० साल चैत्रसम्म जम्मा रु.५४,८८,५७९।- निर्माण खर्च भई रु.२,५६,६००।-- बचत देखिन्छ
। ४ लाखमा पछि ट्रस निर्माण गर्न उहि ठेकदार लाई ठेक्का जम्मा रकम ५८,८८५७७९ खर्च
यस वाहेक अन्य खर्चहरु पनि जस्तै उद्घाटन समारोह चन्दादाता हरुलाई सम्मान, मारवलमा
नाम लेखाउने जस्ता खर्चहरुको समावेश गरी आर्थिक प्रतिवेदननै तयार हुन्छ ।
