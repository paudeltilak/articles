**स्मृतिबिम्बमा बुबा गोविन्दप्रसाद उपाध्याय**

बुबा बैकुण्ठ प्रसाद उपाध्याय र आमा मोतिमा उपाध्यायक तीनभाइ छोराहरूमध्ये कान्छोभाइका
रूपमा विक्रम सम्वत् १९८७ साल पुस ११ गते चिलाउनेवास गाउँ विकास समिति वडा नं. ३
मडुवा (हालको आँधीखोला गाउँपालिका-२, मडुवा, पुछाराघर) मा जीवनास्तित्त्व सुरु
गर्नुभएको गोविन्द बुबाको जेठो दाजू भाष्कर उपाध्याय र माहिलो दाजू चूडामणि उपाध्याय
हुनुहुन्थ्यो । वहाँका २ पुत्ररत्न नारायण र राजेन्द्र अनि मनरूपा, नर्मदा, सरस्वती र विष्णु
गरी ४ छोरीहरू छन् । वहाँको अवसानपश्चात् अभिभावकीय रिक्तता सिर्जना गराउनु भएको
वार्षिक पुण्यतिथिमा उहाँको स्मृतिबिम्ब प्रकाशनको स्तुत्य कार्यको व्यहोराले सन्ततिहरूले
आफ्नो कर्तव्यबोध गरी सन्तानी दायित्त्व निर्वाह गर्नुभएकोमा हार्दिक बधाइ एवम् आभार
व्यक्त गर्दछु । यो घडीमा दिवङ्गत आत्माको चिरशान्तिको लागि बैकुण्ठवासको कामनामा
समस्त सन्तति वर्गलाई परेको पीडाबोध गर्दै दु:खमोचनको लागि ईसप्रार्थना गर्नु आफ्नो परम
कर्तव्य ठान्दछु - दिवङ्गत आत्माप्रतिको श्रद्धसुमन !

सांसारिक उत्तराधिकारको अविच्छिन्नताका खाँतिर कलावती पौडेल (कृष्ण कुमारी पौडेल) सँग
वैवाहिक सम्बन्ध गाँसी दुई भाइ छोरा नारायण, राजेन्द्र पौडेल र चार बैनी छोरी मनरूपा,
नर्मदा, सरस्वती र विष्णुका पिता बन्नु भएका गोविन्द बुबाको देहावसान अर्धाङ्गिनीकै
काखमा हुँदा जीवनको उत्तरार्द्ध सन्तोष र अनुकरणीय बन्न पुगेकोछ । त्यसमा पनि कर्मठ,
कर्तव्यपरायण, इमान्दार अनि पितृऋण तिर्नु आफ्नो परम कर्तव्यबोध गर्ने सन्तानको परिणाम
छोरा-छोरी एवम् परिवारजनबाट अनुकरणीय सेवा सुश्रुषा पाउने भाग्यमानी बुबाको रूपमा
नामाङ्कन गर्नुभएको मलाई महसुस हुन्छ - सन्ततीप्रेमको पित्रपुञ्ज !

उहाँसँगको मेरो सान्धित्यता म जनप्रदीपमा विद्यार्थीका रूपमा प्रवेश गर्दादेखि हो । शायद
८ कक्षामा पढ्दा हो क्यारे ! वार्षिक परीक्षाको नतिजा प्रकाशनका दिन पुरस्कार धेरै
पाएकोले \'अर्को झोला चाहियो\' भनेर हामीहरूलाई उत्साहित गराएको क्षण यो उमेरसम्म
पनि प्रेरणादायी रहेकोछ । उमाकान्त गौतम, म र दिवाकर पौडेल त्यसपटक समग्र विद्यालयकै
सर्वप्रथम, द्वितीय र तृतीय स्थान प्राप्त गरेकोले कतिपय विषय शिक्षकले दिनुभएका पुरस्कार
पनि हामीले नै थापेका थियौँ । वास्तवमा उनैताका भारतको भोपालबाट मध्यमासम्मको अध्ययन
गरी विद्याको महत्त्व बुझ्नुभएका वहाँ निर्माण समितिको अध्यक्ष बनेर अहोरात्र खटी उक्त
विद्यालय भवन निर्माण मात्र गर्नुभएन, पछि लामो अवधिसम्म विद्यालय सञ्चालक समितिको
सदस्यको रूपमा आफ्नो सेवा प्रदान गर्नुभएको थियो - विद्यार्थी प्रोत्साहनको नुतन प्रयोग
!

शिक्षाकै सन्दर्भमा चिलाउनेवासमा समचाहनाका हामीहरूको संयुक्त प्रयासमा प्रतिभा ईङ्ग्लिस
बोर्डिङ् स्कुल स्थापना गरियो । सञ्चालनका क्रममा स्कुललाई स्तरोन्तिका लागि वहाँ र स्व.
धनबहादुर गुरुङको हार्दिक सुझावहरू मेरा लागि सदा स्मरणीय रहे । फेरि जनप्रदीप माध्यमिक
विद्यालयलाई उच्च शिक्षाको लागि पनि योग्य बनाउन पहलको सुरुवात प्रतिभा समूहको
व्यानरमा स्व. गोपाल पाध्याको अध्यक्षतामा चिलाउनेवास सेराको गह्रामा आयोजित
कार्यक्रममा \'यो कार्य अति राम्रो छ, सफल पनि हुन्छ, तिलक बाबु जस्ता १०/१५ जनाले
झोलामा सातु हालेर कस्सिनु पर्दछ । हाम्रा पालामा यै हाइस्कुल बनाउँदा यी यस्ता तमसुक
बनाएर दिन-रात नभनी खटेको ज्यान यही हो, पछि नहट, काम आँटेपछि पूरा हुन्छ छोरा,
अघि बढ \...\' भनी १५/२० हात लामो नेपाली कागजमा लेखिएको समष्ठिगत तमसुक
झोलाबाट निकाली प्रस्तुत गर्नु भएको व्यहोरा बिर्सन यो देहत्यागै हुनुपर्ने ठान्दछु - शिक्षा
क्षेत्रको विकास भन्नु नै मातृक्षेत्र विकासको अर्थबोध !

सामाजिक सेवाकै क्रममा विभिन्न प्रजातान्त्रिक आन्दोलनहरूमा सक्रिय हिसाबले संलग्न रहनु
भएका गोविन्द बुबा तत्कालीन चिलाउनेवास गाउँपञ्चायतमा २०१९ सालमा उपप्रधानपञ्च,
२०२५ मा कार्यबाहक प्रधानपञ्च र २०३३ मा वडाध्यक्ष हुनुभएर आफ्नो गाउँछिमेकलाई
कर्मद्वारा सेवा पुर्‍याउनु भएको व्यहोरा प्रमाणित हुन्छ । हुनपनि गाउँको उत्थानका खाँतिर
खानेपानीका योजना, सिँचाइका योजान, वन समितिहरूमा प्रत्यक्ष संलग्न रही सुरक्षा
प्रत्याभूतिका लागि प्रहरी चौकी निर्माणमा पुर्‍याउनु भएको योगदान स्मरणीय लाग्दछन् -
समाजप्रतिको अपनत्त्व !

विभिन्न धार्मिक तथा सामाजिक कार्यहरूमा सक्रियतापूर्वक संलग्न हुने वहाँको स्वभावमा
अहर्निशको खटाइबाट स्थापित व्यवसायी बन्न सफल सुपुत्र द्वय नारायण र राजेन्द्रले गुरुकुल
संस्कृत विद्यालयमा अक्षयकोषको स्थापना गरी हृदयत: समर्थन जनाउँदै वहाँकै संरक्षकत्त्वमा
गोविन्द-कलावती फाउण्डेशन स्थापना गरी त्यस भेकको शैक्षिक उत्थानमा गहकिलो योगदान
पुर्‍याएको सुस्पष्ट देखिन्छ - सुपुत्रहरूको पितृदायित्त्वको निर्वाहको अनुपम नमुना !

चराचर जगतको अनिवार्यताप्रतिको समर्थन गर्दै २०७८ साल भाद्र २३ गते बुधबार ९२ वर्षको
उमेरमा इहलीला समापन गरेर हामीलाई टुहुर्‍याएको पनि वर्षदिन पुग्न लागिसकेछन्, समय आफ्नै
गतिमा अघि बढिरहँदै गर्दा कालक्रमका कतिपय आरोह-अवरोहहरूले विस्मृतिको घुम्टो हाले पनि
गोविन्द बुबाको स्मरण उपर्युल्लिखित हिसाबले सदा भैरहनेमा यो स्मृतिबिम्बको प्रकाशनले ठूलो
भूमिका निर्वाह गर्नेमा पूर्ण विश्वस्त हुन सकिन्छ ।

अन्त्यमा, यो \'स्मृतिबिम्बमा गोविन्द बुबा\' शीर्षकमा कलम चलाउने अवसर प्रत्यक्षत:
नारायण भाइले सस्वर समाचार पठाएर जुटाइदिनु भएकोमा वहाँ लगायत समस्त परिवारजनप्रति
हार्दिक आभार प्रकट गर्नु परम कर्तव्य ठान्दछु । अझ मलाई त भेटीस्वरूप प्रकाश बाबुलाई
खबर पठाई नारायण भाइमार्फत् सकल परिवार एवम् आफन्तजनमा समवेदना प्रकटेकोमा बुबाले
सपनामा समेत झझल्क्याएर अन्तत: देहावसानको बाह्रौँदिनमा परिवारजनसँग प्रत्यक्ष हुन
लगाएको क्षण सदा अविस्मरणीय रहनेछ । यस्तो पितृऋण तिर्ने सन्ततिदायित्त्व निर्वाहमा
प्रत्याक्षाप्रत्यक्ष संलग्न सबैमा हार्दिक आभार प्रकट्दै दिवङ्गत बुबाप्रति चिरशान्तिको
कामनामा हार्दिक श्रद्धाञ्जली अर्पण गर्दै दयानिधानसँग सामूहिक प्रार्थना गर्न चाहन्छु ।
सुआवसरका लागि सरोकारीप्रति हार्दिक धन्यवादसहित,

**बुबा ! हजुरको बैकुण्ठवास हवोस् !!!**

> प्रार्थी
>
> तिलक र स्याँर्कोटे परिवार
