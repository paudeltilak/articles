**अनुकरणीय व्यक्तित्व : कृष्णप्रसाद बराल**

> तिलक पौडेल
>
> आँधीखोला-२, चिलाउनेवास, झारखोला, स्याँर्कोट

स्याङ्जा जिल्लाको साबिक आरूखर्क गाउँ पञ्चयतमा सात दशक पहिले आमा स्व. जमुना देवी
पौडेल बराल र बुवा स्व. केशवराज बरालको सन्तानको रूपमा कृष्णप्रसाद बरालले यस धरामा
अस्तित्व कायम गर्नुभएको हो । जीवनको ऊर्जावान् वयका अधिकतर समय धेरै आरोह-अवरोह
पार गर्दै नेपाल सरकारको सेवामा समर्पण गरी सराहनायोग्य कार्यहरू गर्नुभयो । विविध
प्रतिकूलताका कारण सेवानिवृत्त हुनुभन्दा सात वर्ष पहिल्यै स्वेच्छिक अवकाश लिई हाल
स्वतन्त्र सामाजिक जीवन यापन गरिरहनु भएको वहाँप्रति स्वस्थ एवं दीर्घ जीवनको हार्दिक
शुभेच्छा प्रकट गर्दछु ।

जीवनको उत्तरार्द्धमा आफ्ना विगतका भोगाइ, अनुभूतिलाई आगामी पुस्तालाई उपहार स्वरूप
पस्कने उत्कण्ठा प्राय: सबैको मनमा हुन्छ नै । तर, कतिपय प्रतिकूलताले सबैले यो रहरलाई
मूर्तरूप दिन सकिरहेका हुँदैनन् । संयोग रहरसँगैको सक्षमताले वहाँलाई यो कार्याग्रसर
गराएकोमा प्रथमत: वहाँ र यसका सरोकारवालाहरूप्रति हार्दिक आभार प्रकट गर्नु आफ्नो
पहिलो कर्तव्य निर्वाह गर्दै मलाई अनुकरणीय लागेका निजप्रतिका आफ्ना बुझाइ र
भोगाइहरूलाई संक्षिप्तमा उल्लेख्ने चेष्टा गरेकोछु ।

२०५१ सालमा स्याङ्जालीहरूको छिरलिएको मनहरूलाई एकैथलोमा जम्मा गर्ने पहल स्वरूप भेलाको
आयोजना गर्ने क्रममा प्रारम्भिक भेला मालेपाटनको कृषि केन्द्रमा आयोजना गरिएको थियो ।
तदुपरान्त जागीरको सिलसिलामा बाहिर रहेको अवस्थामा बाहेक संस्थागत रूप लिई अघि बढेको
**\'स्याङ्जाली सम्पर्क सदन\'** मा वहाँले आजीवन सदस्य बनेर सल्लाहकारको भूमिका समेत
निर्वाह गर्नुभएथ्यो । सोही संस्थामा पहिलो देखाभेट भएको हेक्का छ, मलाई । शालीन
व्यक्तित्वका धनी, मृदुभाषी लाग्ने वहाँसँगको पहिलो सान्निध्यले मलाई मेरा सहकर्मी बन्नु
भएका ज्ञानेन्द्र बराल र स्याङ्जाली सम्पर्क सदनमा सहकार्य गर्नु भएका विष्णु बरालका
दाजूको रूपमा पनि परिचित गराएथ्यो । स्व. शेखरदाइकी छोरी लक्ष्मीको बिहे वहाँका
सहृदयी भ्राता विष्णु बरालसँग भएको सन्दर्भले वहाँहरू हाम्रा ज्वाइँ नातामा पनि अनुबन्धित
हुनु भएकाले थप निकटताको महसुस गराएथ्यो/गराइरहन्छ ।

आफू निजामती सेवामा सेवारत रहँदा जहाँ-जहाँ सेवा गर्ने जिम्मेवारी प्राप्त भयो,
त्यहाँ-त्यहाँ उल्लेखनीय कार्यसम्पादन गर्नु/गराउनु भएका व्यहोरा वहाँको वैयक्तिक विवरणमै
उल्लेख छन् । यहाँ दोहोर्‍याउनु खासै औचित्यपूर्ण हुने देखिंदैन । रपनि, लेखनाथ नगरपालिका
स्थापनाकालमा मलाई त्यहाँ सेवा गर्ने मौका मिलेका बेलामा जैविक विविधताका सन्दर्भमा
अध्ययन गराइएको प्रसङ्गमा वहाँले सेवा निवृत्तिपश्चात् लिबर्ड लगायतका संस्थाहरूमा संलग्न
रही प्रशंसनीय कार्यहरू गर्नुभएको व्यहोरा जानकारीमा आउँदा मलाई पनि प्रसन्नता महसुस
हुने गर्दथ्यो । खाँटी समाजसेवाप्रति हालसम्म तल्लीन वहाँले आफ्नो जन्मस्थानका शैक्षिक
संस्थाहरू (माध्यमिक विद्यालय, बहुमुखी क्याम्पस) को स्थापना, सञ्चालन गर्नेदेखि
ट्रन्स्पारेन्सी इन्टरनेशनल नेपाल, जनसरोकार मञ्च, जिल्ला ज्येष्ठ नागरिक कल्याण समिति,
ज्येष्ठ नागरिक सरोकार समाज, नेपाल रेडक्रस सोसाइटी, पूर्व कर्मचारी सेवा परिषद्,
राष्ट्रिय परोपकार महासङ्घ, आरूखर्क पोखरा सम्पर्क समाज, स्याङ्जाली सम्पर्क सदन,
विभिन्न सहकारी संस्थाहरू, डढेलो विरुद्ध चेतना अभियान, मानव अधिकार निगरानी समूह,
गैरसरकारी संस्था महासङ्घ नेपाल जस्ता संस्थाहरूमा विभिन्न हैसियतमा रही सेवा गरेको र
गर्दै रहेका प्रसङ्गहरू स्तुत्य छन् ।

जागीरका दौरानमा म तत्कालीन पोखरा उप-महानगरपालिकाका कार्यालयमा सरुवा भएँ ।
दुर्गमका स-साना जिल्लाहरूमा काम गरेको मेरा लागि त्यो जिम्मेवारी स्वभावत: बृहत् थियो
। संयोग वहाँ त्यहींको पदपूर्ति समितिमा अध्यक्षका हैसियतमा हुनुहुँदो रहेछ । प्रत्यक्ष
सहकार्यको अवसर अगावै नगरपालिकामा वहाँको संलग्नताको खबरले मलाई कता-कता सहज महसुस
भएथ्यो । हुनपनि समस्या रूपी रूखका हाँगा छिमल्दै जाने क्रममा त्यहाँको कर्मचारी
व्यवस्थापनको समस्या पनि जडी समस्याको रूपमा थियो । वहाँको साबिकदेखिको अनुभवले मेरो
सुधारोत्साहका बिरुवामा पालुवा पल्लवित गराउनमा मलजलको काम गरेथ्यो । समस्याको
समाधान गर्नु पहिले समस्याका अन्तरनिहित कारणहरूको पहिचान गरी समूल सुधारका उपाय
पहिचान गर्न/गराउन वहाँ र तत्कालीन पदपूर्ति समितिका सदस्य जीवन ज्ञवाली,
नगरपालिकाका कानुन अधिकृत (हाल वरिष्ठ कानुन अधिकृत) नारायण शर्माको पनि गहन
भूमिका रहेको सन्दर्भ मेरा लागि सदा स्मरणीय छ/रहनेछ । वहाँको वरद् नेतृत्वमा कर्मचारी
व्यवस्थापनको कार्यमा मेरो कार्यकालले सुक्ष्मतम भएपनि योगदान पुर्‍याउन सकेको अद्यावधि
महसुस हुन्छ ।

उपर्युल्लिखित संलग्नतालाई प्रशंसनीय बनाउन वहाँको औषत उचाइको शरीर, गहुँगोरो वर्ण,
मिठासपूर्ण बोली व्यवहारको पगरी गुतेको शलीन व्यक्तित्व सहायकसिद्ध ठान्दछु । **आफूभन्दा
ठूलाप्रति आदरभाव र सानाप्रतिको प्रेमभाव** वहाँका अनुकरणीय वैभव लाग्दछन् । यो
कृतिमार्फत् आफूले आफ्नो जीवनकालका आर्जन, अनुभव, भोगाइहरू आगामी पिँढीलाई मार्गदर्शक
हुने गरी हस्तान्तरणको प्रयास पनि मेरा लगि अर्को अनुकरणीय कार्य लागेकोछ । यो कार्यमा
पूर्ण सफलता मिलोस् भन्ने हार्दिक चाहना प्रकट्दै वहाँको शेष जीवन सदा झैं ऊर्जाशील,
सिर्जनात्मक, रोचक, फलदायी एवम् मनचिन्ते बनोस् भन्ने मङ्गलमय शुभकामना व्यक्त गर्दछु ।

**...सके सपारौं, नसके नबिगारौं...**

*#हामीसबैकोकल्याणहवोस्#*

२०७७ भदौ २४ गते बुधबार

**हाल : कीर्तिपुर-२, अमृतनगर, काठमाडौँ ।**
