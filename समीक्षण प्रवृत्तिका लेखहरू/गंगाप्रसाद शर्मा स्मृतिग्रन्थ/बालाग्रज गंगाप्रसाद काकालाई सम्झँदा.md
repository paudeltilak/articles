**बालाग्रज गंगाप्रसाद काकालाई सम्झँदा \...**

- प्रस्तुती तिलक पौडेल

थुमाले साहिंला पण्डितका भेडाहरू थिए । गंगाकाकाले भेडा हेर्नुहुन्थ्यो । रमेशका बालाई
भेडाहेर्नी भनिएपनि तिनताका भेडा वहाँले हेर्नुहुन्थ्यो । हामी माथि झारखोलाबाट गाईगोरू
तल झार्थ्यौँ, थुमतिरबाट वहाँले भेडाहरू यतै ल्याउँनुहुन्थ्यो र चिन्तेचौरमा छाड्दिनुहुन्थ्यो ।
केटाकेटी उमेरमै सेतो कछाड चिटिक्क मिलाएर लगाउनुहुन्थ्यो । मैले ढाकाको टोपी पहिला
लगाएको देखेको वहाँलाई नै हो । सपौँदेमा ठूलो पोखरी जत्रो खाल्टो थियो । त्यो
भित्रभित्रै धारा डम्बरू साहिंलाको खेतमा निस्कन्थ्यो । त्यो ऐले तल-माथितिरैबाट पुरियो ।
त्यतिबेला मसिनो चिनी (त्यसलाई खाँड पनि भनिन्थ्यो) को पोको एकपैसामा पाइन्थ्यो ।
चिलाम्नीभाटी (चिलाउनेवास)मा साहिँला न्यावर (नेवार)को मात्र दोकान थियो । वहाँले
त्यो ल्याएर मलाई दिई \'लौ भेडा हेर कान्छा !\' भनेर आफू आँधीखोलातिर पौडन र अरू के-के
गर्न झर्नुहुन्थो । उनी आउँदा मैले सबै भेडाहरू त्यही खाल्टोमा हालेको हुन्थेँ, त्यहाँबाट भेडाहरू
निस्कन सक्दैनथे । आउँदा यात पिपलगेडी, यात छोकडा तल भाटीबाट मलाई ल्याइदिनुहुन्थ्यो,
म मख्ख पर्दथेँ ।

म २०१३ सालमा १७ वर्षको उमेरमा लाहुर गएको हुँ । माझाघर कृष्णको राशनले दुवै जनालाई
खान पुग्दथ्यो । उनैको जागिर सम्बन्धी कार्ड लिएर एउटी महिला डाक्टरलाई भेटेपछि वहाँले
शक्तिनगरमा लगेर सब्जीमण्डीमा जागिर मिलाइदिइन् । त्यसपछि मेरो भेट पोखराचौर बुढारे
भौते (बुढाघरे भक्ते) सँग भयो । पछि २०१५ (सन् १९५९) मा पल्टनमा भर्ति भएको हुँ । ८५
रुपियाँ आइसी महिनाको तलब थियो ।

गंगाकाका साहिँला पणित (पण्डित)का माहिला छोरा हुन् । उनका जेठा दाजू पल्टनमा भर्ती
हुनुभयो र घर आउँदा वहाँका बुवा (साहिँला पण्डित)ले \'तँ भारतीय सेनामा भर्ती भएकासँग
मैले भात खान्न\' भन्नुभएछ । तब ठूला काकाले (नाम ऐले सम्झन सकिन) दोविल्लादेखि यो
उकालोमा खड्केरीहरू लगाएर माथि चौतारी-पोखरी बनाई \'लौ मेरो पाप कटनी होस्\' भनी
प्रदेशिनु भएको उतै बस्नु भयो, फर्कनु भएन ।

गंगाकाका भारतको दिल्लीमा गएपछि कनार पुलिस भन्ने ठाउँमा एउटा औषधिपसलमा काम गर्न
थाल्नु भएछ । वास्तवमा कनार पुलिस ठूलो स्टेशन थियो । बहादुरगञ्ज, दरियागञ्ज त्यहीँबाट
जाने-आउने गरिन्थ्यो । जमाजा जीतबहादुर, म र भौते एकदिन घम्दै जाँदा जीतबहादुरले
वहाँलाई देखाउँदै \'ए त्यो त भेडाहेर्नी पराम त हैन ?\' भनेपछि नजिक गएर कुरा गर्दा
हिन्दीमा मात्र बोलेकोले कतै डोटीतिरको डोटेल होला भन्ठान्यौँ । पछि पोखराचौर भौतेले
कुराकानीमा \'तिमी साहिँला पणितको छोरा हैन र?\' भन्दा \'हए, हए\' भनेपछि
हामीबीचमा चिनजान भयो । अनि भौतेले \'तिमी यहाँ नभुल, घर जौ, बिहे गरी घरजम गर,
जान नसक्ने अवस्था भए हामी लगिदिन्छौ \...\' भने । \'हैन म आफैँ जान सक्छु, अब जाने
विचार पनि छ\' भन्नुभयो - काकाले । सायद यो त्यस्तै २०१६/१७ साल तिरको कुरा होला ।
२०१८ सालमा त्यता एउटा हल्ला चलेको थियो । नेपाली दाजूभाइले \'मसिनु जालले, लान्छ के
रे अठार सालले\', \'कालो बादल देउथा\'नि मन रुन्छ\', \'कालो बादल देउथा मन्
भरिन्छ\' जस्ता गीतहरू गाएका हुन्थे । त्यहाँ मानिसहरूले \'हरे राम, हरे कृष्ण \...\' जप्दै
बर्फी, लड्डु जस्ता मिठाइँहरू सित्तैमा बाँडेका हुन्थे ।

म पल्टनमा भर्ती भएँ र उतै भुल्न वाध्य भएँ । सायद वहाँ २०१६ सालतिरै फर्कनु भएछ क्यारे ।
आएर बिहे गर्नुभएछ, अठारसालमा त ठूला छोरा \'भरत\'को जन्म भएको हो जस्तो लाग्छ ।
त्यतिबेला वहाँका भाइ - कान्छा पणितका छोरा, महेश्वरले पुतलीखेतमा औषधि पसल गर्नुहुँदो
रहेछ । त्यही पसललाई आधार बनाई गंगाकाकाले सेतीदोभानमा सुरु गर्नुभएको भन्ने सुनेँ ।
त्यसबाट हाम्रो भेकमा धेरैले ज्यान जोगाउन पाएका छन् । वहाँ \'पराम डाक्टर\' का नामले
सबैबीचमा सुपरिचित हुनुहुन्थ्यो । अब त मै पनि ८४ वर्ष लागिसकेँ, वहाँ पोहोरसाल वित्नु
भयो, वहाँको बैकुण्ठवास होस् । मेरो यही कामना छ ।

*(बाँझाबारी कान्छा \'मोतिप्रसाद\'सँगको कुराकानीमा आधारित)*
