**अविस्मरणीय व्यक्तित्व** **: स्व.** **गंगाप्रसाद शर्मा**

 

समाजभित्र अनेक किसिमका मानिसहरू
- सज्जन, इमान्दार, कर्तव्यनिष्ठ, चोर, तस्कर, भ्रष्टाचारी सबैखाले देख्न, र भेट्न पाइन्छ
। तर, समष्टिगतरूपमा आफ्नो वरपरका आफन्त बाहेक अरूको बारेमा सोच्ने र सहयोग गर्ने
व्यक्ति पाउन अत्यन्तै कठिन हुन्छ - यो ध्रुवसत्य कुरा हो l नेपालको राजनैतिक वृत्तमा हेर्दा
आफ्नो नाताभित्रकालाई मन्त्री बनाउने, राजदुत बनाउने, सांसद बनाउने र राजनैतिक नियुक्ति
गरी छाड्ने गरेको आजको परिदृश्य होइन र ? यस्तै पैसाको लागि कालो धन्दा गर्नेहरूको
सङ्ख्या पनि कम छैन । सुन तस्कर, गाँजाको खेती, गैंडाको खाक ओसारपसार, मानव
बेचबिखन, पदमा बसेर अकुत सम्पत्ति जम्मा गर्ने प्रवृत्ति आजको नेपालको यथार्थ चित्र हो
। यस्ता घटनाक्रमले यो देशको कुनाकाप्चाका गाउँघरमा खेतीपाती गरी बस्ने किसान, शहरमा
ज्यालादारीको दिनचर्या गरी बस्ने मजदुर र जनसाधारणको मुखमा हाँसो र सन्तुष्टि देख्न
पाइएला भनेर विश्वास गर्न कठिन हुँदै गएकोछ । किनभने, महङ्गी र ऋणको भारले
नेपाली सर्वसाधारण थिलथिलो भएकाछन् l 

नेपालको आजको यस्तो डरलाग्दो र कहालीलाग्दो परिस्थितिभित्र गरिब जनता र
जनसाधारणको सेवामा आफ्नो पूरा जीवन समर्पित गर्ने स्याङ्जा जिल्ला, आँधीखोला
गाउँपालिका-२, थुम गाउँको साधारण परिवारमा जन्म भै  सेतिदोभानलाई आफ्नो कर्मथलो
बनाउन सफल व्यक्तित्व "कम्पाउण्डर बा" को नामले  चिनिने स्व. गंगाप्रसाद शर्मा
हामी  सबैको लागि प्रेरणाको स्रोत बन्नु भएकोछ l उहाँको भौतिक शरीर विलय
भएपनि  उहाँले पुर्‍याउनु भएको सेवा सदा अविस्मरणीय, उदाहरणीय र प्रेरणादायी भएको मैले
पाएको छु l 

उहाँले छिमेकी मुलुक भारत पुगेर दिदी-भिनाजुको साथमा बसेर दुध बेच्ने व्यवसाय गर्नु, औषधि
पसलमा काम गर्नु र औषधि पसलमा नै काम गर्ने सिलसिलामा बिरामीको रोग पत्तालगाउन
र  औषधि उपचार गर्न सिकेर/जानेर भारतीय साथीभाइसँग मिलेर वहीँ औषधि पसल राख्ने काम
गर्नुभयो । वर्तमानमा औषधि उपचार गर्दै जाँदा दिल्लीमा समेत औषधि पसल राख्न सक्नु कम
मिहेनतको फल होइन भनेर जोकोहीले आन्दाज गर्न सक्दैन l भारतीय अनुभव लिएर
आफ्नै जन्मथलो स्याङ्जा आइपुग्दा उहाँलाई माया गर्दै आउनु भएको, हामी  सबैको अविभावक
एवम् वरिष्ठ साहित्यकार आदरणीय दाजु डा. महेश्वर शर्माको सल्लाह, सुझाव र
उहाँकै पुतालिखेतमा रहेको मेडिकल-हल समेत जिम्मा लिँदै बिरामीको उपचारमा समर्पित हुनु
भयो l सक्नेले उहाँलाई औषधि उपचारमा लागेको रकम दिए तर अर्काथरी असहाय, गरिब
र आर्थिक कमजोरी हुनेलाई अझ धेरै माया दिएर नि:शुल्क उपचार गराउँदै र
बिरामीको  सेवामा  रमाउँदै आफ्नो जीवन समर्पण गर्नुभयो l उहाँको हातबाट धेरैको जीवन
बँच्यो र त्यसैमा उहाँले सन्तुष्टि लिनुभयो ।आज उहाँको सेवाको टड्कारो खाँचो परेपनि त्यस्तो
सङ्घर्षशील व्यक्ति पाउन असम्भव जस्तै भएकोछ । 

अन्त्यमा, उहाँको पुण्य स्मृतिमा आफुले जानेको, बुझेको विचार व्यक्त गर्न पाउँदा मलाई पनि
एक हिसाबले सन्तोष अनुभव भएकोछ l  "कम्पाउन्डर बा" को आत्माले चिर-शान्ति पाओस् भन्ने
कामना गर्दै आफ्नो कलमलाई  विश्राम दिन चाहन्छु l 

 

>  
>
>  
>
> प्रा.डा. गणेश मान गुरुङ
>
> कुलपति 
>
> गण्डकी विश्वविद्यालय, पोखरा 
