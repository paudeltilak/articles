**कर्मयोगी व्यक्तित्व**

**- रमेश शर्मा पौडेल**

वि.सं. १९८५ साल असार २४ गते जन्मनुभएका स्व. श्री गंगा प्रसाद शर्माले आफ्नो ईहलिला
समाप्त हुँदाको दिन वि.सं. २०७८।११।३ गतेसम्म यो धर्तीमा गर्नुभएका सुकार्यले उहाँलाई
सदियौँसम्म समाजले सम्झिरहनेछ । त्यसको कारण हो - उहाँले गाउँ समाजप्रति गरेको सेवा,
इमान्दारी; सबैप्रति दर्शाएको ममता र करुणाभाव ।

मेरो नाताले स्व. गंगा प्रसाद शर्मा ठूलो बुवा हुनुहुन्छ । उहाँलाई मैले बाल्यकालदेखि नै देख्‍ने
चिन्ने मौका पाएँ । हुन त उहाँको र मेरो बसाइ फरक-फरक स्थानमा भएकोले दैनिक भेटघाट
हुँदैनथ्यो, रपनि बेलाबखत हाम्रो भेट भइनै रहन्थ्यो । ठूलो बुवा गंगा प्रसाद शर्मालाई हामी
कम्पाउण्डर बुवा भन्थ्यौँ । उहाँले स्थानीय रूपमा डाक्टरको काम गर्नुहुन्थ्यो । स्याङ्जा
जिल्लाको सेतीदोभनमा उहाँको मेडिकल पसल थियो । उक्त स्थानमा मैले जान्दा उहाँको मात्रै
मेडिकल पसल रहेको थियो । उहाले औषधी उपचारको क्षेत्रमा त्यस भेगका मानिसहरूलाई ठूलो
सेवा पुर्‍याउनु भएको थियो । त्यस भेगमा उहाँको सेवाबाट सबै खुशी थिए ।

उहाँ अन्तर्मुखी स्वभावको हुनुहुन्थ्यो । रपनि, साना केटाकेटीदेखि ठूलासम्मलाई उहाँले माया,
ममता, आदर सम्मानका साथै सबैप्रति सद्भाव प्रकटगर्नु हुन्थ्यो । साँच्चै भन्नुपर्दा उहाँको
जीवन अनुकरणीय थियो, आदर्श थियो । उहाँले कहिल्यै पनि अरूको नराम्रो कुरा गरेको मैले
सुनिन, कसैको कुभलो हुने काम गरेको देखिन, सधैँ तनावमुक्त र हसमुख रहेको पाएँ ।

उहाँको बाल्य अवस्थाको बारेमा सुन्दा, उहाँको बुवा अलि चाँडै नै स्वर्गे हुनुभएको र आमाको
बात्सल्यमा हुर्किनुभएको भन्ने सुनेको थिएँ । जीवनका अप्ठ्यारो र कठिन समयमा पनि उहाँले
विन्दास जीवन जीउनबाट पछाडि नपरेको भन्ने उहाँका बालसखाहरूबाट सुनेको थिएँ । समकालीन
साथीभाइहरूका बीचमा उहाँ अति नै प्रिय हुनुहुन्थ्यो । सबैले उहाँलाई प्रेम र आदरभावले हेर्ने
गरेको पाउँथेँ/पाउँछु ।

उहाँले वि.सं. २०१८ सालमा स्याङ्जा जिल्लाको सेतीदोभानमा सुरु गर्नु भएको मेडिकल पसल
आफ्नो जीवनसम्म सञ्चालनमा मात्रै रहेन; त्यस भेगका लाखौँ बिरामीहरूलाई सेवा पुर्‍याएको
थियो । ठूलो बुवा गंगा प्रसाद शर्माले कुनै औपचारिक स्वस्थ्य शिक्षा तथा तालिम लिनु भएको
त थिएन, तर लामो समय भारतमा बस्दा विभिन्न औषधी पसलहरूमा काम गरेर आर्जन गर्नु
भएको अनुभव तथा निष्ठापूर्वक बिरामीहरूप्रति समर्पित भई गरेको सेवाबाट आर्जित कर्मले नै
उहाँलाई स्वास्थ्य उपचार सम्बन्धी ज्ञान मिलेको र त्यसबाट उहाँले मेडिकल पसल सञ्चालन गरी
आफूलाई सबैको प्यारो **\'कम्पाउण्डर\'**को नामबाट चिनाउन सफल हुनुभएको हो ।
स्वास्थ्यको क्षेत्रमा औपचारिक शिक्षा प्राप्त नगरेको भए तापनि आफ्नो लगन, कामप्रतिको
समर्पण, निष्ठा र इमान्दारिताले गर्दा त्यस क्षेत्रको स्वास्थ्य उपचारमा महत्वपूर्ण योगदान
पुर्‍याउन सक्नु भयो; जसलाई जोकोहीले पनि मुक्तकण्ठले प्रशंसा गर्न पछि पर्दैनन् ।

उहाँले आफ्नो जीवनमा \"जसले आफ्नो कामप्रति इमान्दारीपूर्वक लाग्दछ, उसले सफलता अवस्य
पाउँदछ\" भन्ने कुरालाई सावित गर्नुभयो । उहाँ अतिवादी सोचबाट अलग हुनुहुन्थ्यो । प्रेम र
ममता सबैमा समान हिसाबले बाँड्न सक्ने क्षमता थियो - उहाँमा । उहाँलाई सबैले आदर र
सम्मानको रूपमा लिएको देखिन्थ्यो । भावीले जुराइदिएको नै मान्नु पर्छ; उहाँको जीवन
संगिनी (ठूली आमा) भागिरथी पनि हरपल, हरतरहले उहाँका हरकर्ममा सहयोग गर्न र
आफन्तजन, इष्टमित्र तथा जोकोहीलाई पनि सहयोग, सद्भाव र आत्मियता प्रकट गर्ने कुरामा
सधैँ लागी परिरहनु हुन्थ्यो । जसले उहाँलाई आफ्नो कर्म क्षेत्रमा समीचीन हिसाबले लाग्न अझ
सहयोग पुगेको हो जस्तो मालाई लाग्दछ ।

असल र सफल बन्ने रहर त सबैमा हुन्छ, तर रहरले मात्रै असल र सफल भइने होइन रहेछ । मानव
जीवनमा आफ्नो कर्मप्रतिको पूर्ण समर्पण, अरूप्रतिको ईर्ष्यारहित सद्भाव र आफूप्रतिको
विश्वास सफल र असल हुन सबैभन्दा महत्वपूर्ण व्यहोरा हो रहेछ । काम गर्न खटिने व्यक्तिका
लागि बाधा व्यवधान अवश्य खडा हुन्छन्, तर त्यसलाई धैर्यता र साहसकासाथ समाधान गर्न
सकेमा आफ्नो लक्ष्यमा सहजै पुग्न सफल भइन्छ भन्ने कुराको साक्षात पत्र हुनुहुन्थ्यो -
कम्पाउण्डर ठूलो बुवा गंगा प्रसाद शर्मा ।

गाउँघरमा कुनै मानिस बिरामी पर्दा सेतीदोभान कम्पाउण्डरकोमा लगेपछि ठीक हुन्छ भनेर भन्ने
गरेको मैले सानैमा सुनेको थिएँ । अझ साना केटाकेटीको बिमारको लागि त \"उहाँले छोइदिए
मात्र ठीक हुन्छ\" भन्दथे । उहाँले औषधोपचारमा आउने मानिससँग पैसा नभएको अवस्थामा
निःशुल्क औषधी उपचार सेवा दिने गरेको भन्ने पनि सुनेको थिएँ । उहाँले आफ्नो कर्ममा आफूलाई
सधैँ सक्रिय राख्‍नु भयो, आफ्नो जीवनको अन्तिम घडिसम्म पनि छाड्नु भएन उहाँले त्यसलाई पूजा
सम्झनु भयो । उहाँको मेडिकल पसल अद्यपि छ, तर टुहुरोको रूपमा !!!

पारिवरिक जिम्मेवारीलाई पनि उहाँले सफल रूपमा निर्वाह गर्नु भयो । आफ्ना सन्तानहरूलाई
समय सापेक्ष शिक्षा-दिक्षा, विवाह-दान लगायतका सबै कर्महरू सम्पन्न गर्नुभयो । सबै
सन्ततीहरू प्रसन्नताको जीवनयापन गरिरहेकाछन् । उहाँ आफन्तजनसँगको भेटघाट, सरसहयोगमा
पनि सक्रिय रहनुभयो । उहाँले गरेको सत्कर्मले त्यस भेगका जनमानसले उहाँलाई सधैँ सम्झिरहने
छन्, उहाँ अमर रहनु हुनेछ । कर्मयोगी स्व. ठूलो बुवा गंगा प्रसाद शर्माको बैकुण्ठबास होस् ।
