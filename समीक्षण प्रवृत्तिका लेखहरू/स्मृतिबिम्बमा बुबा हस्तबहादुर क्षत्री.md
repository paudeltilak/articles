**स्मृतिबिम्बमा बुबा हस्तबहादुर क्षत्री**

बुबा मान बहादुर क्षत्री र आमा हिरादेवी क्षत्रीको \...औँ सन्तानका रूपमा विक्रम सम्वत्
१९९० साल असार ४ गते हालको आँधीखोला गाउँपालिका-२, ओहिया, जिमिरेमा जीवनास्तित्त्व
सुरु गर्नुभएको हस्तबहादुर क्षत्री बुबाको अवसानपश्चात् अभिभावकीय रिक्तता सिर्जना गराउनु
भएको वार्षिक पुण्यतिथिमा उहाँको स्मृतिबिम्ब प्रकाशनको स्तुत्य कार्यको व्यहोराले
सन्ततिहरूले आफ्नो कर्तव्यबोध गरी सन्तानी दायित्त्व निर्वाह गर्नुभएकोमा दिवङ्गत आत्माको
चिरशान्तिको लागि बैकुण्ठवासको कामनामा समस्त सन्तति वर्गलाई परेको पीडाबोध गर्दै
दु:खमोचनको प्रार्थनामा हार्दिक बधाइ व्यक्त गर्नु आफ्नो परम कर्तव्य ठान्दछु ।

जन्मेको ६ वर्षमै मातृवात्सल्यताबाट बिमुखिनु भएका हस्तबहादुर आफ्ना बुबा र दाजूदिदीहरूको
लालनपालनबाट हुर्किनुभएको थियो । तत्कालीन ग्रामीण पाठशालामा एकाध वर्षको
अनौपचारिक अध्ययनबाट घरसारका तमसुक, भरपाइ जस्ता कागजको लेखापढी गर्ने हैसियत आर्जन
गर्नुभएको उहाँ बहिदार हस्तबहादुरका नामले मृत्यपर्यन्त गाउँठाउँमा परिचित हुनुहुन्थ्यो ।
वास्तवमा १६ वर्षकै उमेरमा वि.सं. २००६ साल बैशाख १ गते पश्चिम ४ नम्बर नुवाकोटको माल
अड्डाबाट जागिरेजीवनमा प्रवेश गरेर सरकारी सेवा आरम्भ गर्नुभएको थियो । ३६ वर्ष १
महिना ८ दिनसम्म अनवरत सेवा गरी २०४२ साल जेठ ८ गते माल कार्यालय, स्याङ्जाबाट
अमलदार पदमा सेवा निवृत्त हुनुभएको थियो ।

सांसारिक उत्तराधिकारको अविच्छिन्नताका खाँतिर भद्रकुमारी र भद्रकली क्षत्रीसँग वैवाहिक
सम्बन्ध गाँसी सात भाइ छोरा र छ बैनी छोरीका पिता बन्नु भएका हस्तबहादुर बुबाले
अर्धाङ्गिनीहरूको अल्पायुमै देहावसान हुँदा जीवनको उत्तरार्द्ध विधुर जीवन जिउन बाध्य हुनु
भएको थियो । रपनि कर्मठ, कर्तव्यपरायण, इमान्दार अनि पितृऋण तिर्नु आफ्नो परम
कर्तव्यबोध गर्ने सन्तानको परिणाम छोरा-छोरी एवम् परिवारजनबाट अनुकरणीय सेवा सुश्रुषा
पाउने भाग्यमानी बुबाको रूपमा नामाङ्कन गर्नुभएको मलाई महसुस हुन्छ ।

लेखनदासका रूपमा आफ्नै हातको पौरखमा जिवनयापन गर्नुभएर आफ्नो नाम सार्थक बनाउने
व्यक्तित्त्वको नाम हो - बुबा हस्तबहादुर क्षत्री ! उहाँसँगको मेरो सान्धित्यता म सरकारी
सेवामा प्रवेश गर्दाको वर्षमा अन्धाअन्धी सामुदायिक विकास केन्द्रद्वारा दसैँ र तिहारको
उपलक्ष्यमा आयोजित शुभकामना आदान-प्रदान कार्यक्रमबाट कायम भएको थियो । त्यो बेला
कार्यक्रम स्थल श्री बालप्रेमी प्राथमिक विद्यालयका अध्यक्ष हुनुहुन्थ्यो । कार्यक्रममा मैले
प्रस्तुत गरेको अभिव्यक्तिलाई मनपराइ चियापान गर्दैगर्दा \'बाबु ऐले कता हुनुहुन्छ ? राम्रो
कुरा गर्नु भयो बाबुले\' भन्ने प्रतिक्रियाले समाज परिवर्तनका लागि \'केही त गरौँ, सके
सपारौँ, नसके नबिगारौँ\' भन्ने भावनामा प्रोत्साहन मिलेको भावले मलाई आल्हादित गराएको
क्षण अविस्मरणीय छ - केही गर्ने भावनाप्रति उहाँको सम्मान !

बीउ गुनको बालो \... भन्छन् जानिफकारहरू ! संयोग चिलाउनेवासमा हामीहरूको संयुक्त
प्रयासमा प्रतिभा ईङ्ग्लिस बोर्डिङ् स्कुल स्थापना गरियो । सञ्चालनका क्रममा स्कुललाई
स्तरोन्तिका लागि हस्तपुत्र मीनबहादुरजीले पुर्‍याएको योगदान आफैँमा स्मरणीय छ । यसपाली
पनि यो \'स्मृतिबिम्बमा हस्तबहादुर बुबा\' शीर्षकमा कलम चलाउने अवसर प्रत्यक्षत:
मीनजीले सस्वर समाचार पठाएर जुटाइदिनु भएकोमा वहाँ लगायत समस्त परिवारजनप्रति
हार्दिक आभार प्रकट गर्नु परम कर्तव्य ठहर्छ ।

अर्को संयोग, हाम्री ठूलीबैनी दुर्गाको वैवाहिक सम्बन्ध सम्धीखोलाका रमेशसँग भयो ।
त्यसपछिको मेरो सम्धीखोला आउजाउका क्रममा हस्तबुबासँग साखुल्यता बढ्दै गएथ्यो । ज्वाइँ
रमेशले अल्पायुमै अप्रत्याशित मृत्युवरण गरी प्रात:स्मरणीय भएपछि म त्यता जाँदा बुबालाई
बैनीको अभिभावकीय जिम्मेवारीका लागि अनुरोध गर्दा सहर्ष स्वीकार्दै चिन्ता नगर्न
दिनुभएका आश्वासन अद्यावधि मस्तिष्कमा आलै छन् - वहाँको सामाजिकताको एक पहलु !

सरकारी सेवाबाट निवृत्त भएपछि २०४३-४४ मा तत्कालीन चिलाउनेवास गाउँपञ्वायतमा
निर्विरोध वडाध्यक्ष हुनुभएर आफ्नो गाउँछिमेकलाई कर्मद्वारा सर्वसम्मत गराउनु भएको
व्यहोरा प्रमाणित हुन्छ । हुनपनि गाउँको उत्थानका खाँतिर खानेपानीका योजना, सुरक्षा
प्रत्याभूतिका लागि प्रहरी चौकी निर्माणमा पुर्‍याउनु भएको योगदान स्मरणीय लाग्दछन् -
समाजप्रतिको अपनत्त्व !

चराचर जगतको अनिवार्यताप्रतिको समर्थन गर्दै २०७८ साल जेठ २८ गते ८८ वर्षको उमेरमा
सामुदायिक अस्पताल पृथ्वीचोक पोखरामा उपचारको क्रममा इहलीला समापन गरेर हामीलाई
टुहुर्‍याएको पनि आज वर्षदिन पुगिसकेछन्, समय आफ्नै गतिमा अघि बढिरहँदै गर्दा कालक्रमका
कतिपय आरोह-अवरोहहरूले विस्मृतिको घुम्टो हाले पनि हस्तबुबाको स्मरण उपर्युल्लिखित
हिसाबले सदा भैरहनेमा यो स्मृतिबिम्बको प्रकाशनले ठूलो भूमिका निर्वाह गर्नेमा पूर्ण
विश्वस्त हुन सकिन्छ ।

अन्त्यमा, यो पितृऋण तिर्ने सन्ततिदायित्त्व निर्वाहमा प्रत्याक्षाप्रत्यक्ष संलग्न सबैमा
हार्दिक आभार प्रकट्दै दिवङ्गत बुबाप्रति चिरशान्तिको कामनामा हार्दिक श्रद्धासुमन अर्पण
गर्दै दयानिधानसँग सामूहिक प्रार्थना गर्न चाहन्छु । सुआवसरका लागि सरोकारीप्रति
हार्दिक धन्यवादसहित,

**बुबा ! हजुरको बैकुण्ठवास हवोस् !!!**

> प्रार्थी
>
> तिलक र स्याँर्कोटे परिवार
