**फर्केर हेर्दा स्मृतिचित्र**

म दक्षिण भारततिरका केही तीर्थहरूको दर्शन, अवलोकन एवम् महाकुम्भ स्नान गरी फर्केर
जललाई पशुपतिमा र बुढानीलकण्ठमा चढाउन गएर फर्कँदा महेश्वर दाजी/भाउजूलाई बोलाई जल,
प्रसाद अर्पण गर्न पस्दो भएँ । बुवा सरहका ९५ वर्षीय दाजू र भाउजूलाई जल, प्रसाद
टक्र्याई फर्कने बेलामा दाजीले **\'फर्केर हेर्दा, स्मृतिचित्र\'** पुस्तक थम्याइदिनु भयो र
भन्नुभयो यो पढेपछि सम्पर्क गरे है ! परिणाम वहाँजस्तो सिद्धहस्त साहित्यकारको कृति उपर
पेशेवर समालोचकको समालोचना त फिका महसुस हुनसक्छ । किनभने यस कृतिमा छुटाउने खालका
वाक्यै रहेनछन् एकातर्फ भने हरेक वाक्यको प्रसङ्गले छुट्टै लेख लेख्ने \'प्लट\' तयार हुने महसुस
भयो । परिणाम, मैले अद्योपान्त पढेपछि समीक्षासम्म लेख्न मन लागेको परिणाम यो
कार्याग्रसर भएको हुँ । उचाइ-निचाइउपर अग्रिम यथोचित याचना गर्दै अघि बढ्ने अनुमति
चाहन्छु ।

गण्डकी साहित्य परिषद्ले प्रकाशन गरेको कुल १६० पृष्ठको लेख/निबन्धको सँगालो प्रस्तुत
कृतिको फोटो संयोजन/प्रस्तुती राजीव शर्माले गर्नुभएकोछ । त्यसमा लेख/निबन्ध(१२),
कृतिपरिचय(९), यात्राविवरण(३) गरी तीन परिच्छेदहरू छन् भने सम्मानपत्र आदि(४) लाई
परिशेषमा संलग्न गरिएकोछ । कृतिमा लेखिएका सन्दर्भहरूबाट मेरो सोचाइ र तहमा मन परेका
व्यहोरालाई चिन्ह लगाउँदै, पढ्दै गरेँ । लीला सिंह कर्माचार्यसँगका पत्रादानप्रदान पनि
बहुत पेचिला महसुस भयो । लीला सिंहका व्यहोराका पछि निजकै नाम उल्लेखेको छु, वहाँप्रति
पनि यहाँ यथास्मरण गरी सम्मान व्यक्त गर्नु आफ्नो कर्तव्य ठान्दछु । कतिपय वाक्यहरूलाई मन
नलाई-नलाई छाडेँ, अन्यथा पुस्तकै सारेजस्तो हुने भयो । रपनि समग्र टिपोटलाई साहित्यिक
अभिव्यक्तिहरू, हाम्रा आदर्शहरू, जातपातका प्रसङ्गहरू, भाषिक शुद्धाशुद्धि र हाम्रा
प्रचलनहरूप्रति, परिवर्तन, राजनीति र सामाजिक विकारहरूप्रति, धनको ध्वाँसप्रति,
विचार र भावनाप्रति, साहित्य र राजनीतिप्रति, ज्ञान र विज्ञानप्रति जस्ता उप
विभाजनमा एकीकृत गर्दा आफ्नो मनमाफिक लाग्यो । बरू कतै खसेका टङ्कन त्रुर्टिहरूलाई पनि
समीक्षाका खाँतिर उद्धृत गरेकाले यथारूपमै राकेकोछु । विज्ञचक्षुलाई बिझाएमा अग्रिम क्षमा
चाहन्छु । विद्वतजनहरूलाई यो वर्गीकरण क्षुद्रप्रकृतिको लाग्न सक्छ तापनि मेरो लेखकप्रतिको
सम्मानस्वरूप अभिव्यक्तिएको व्यहोरा ठानी स्वीकारिदिन सदाग्रह गर्दछु । जस अनुसार -

- **साहित्यिक अभिव्यक्तिहरूमा** निम्नानुसारका व्यहोराहरू मननीय लागे ।

<!-- -->

- झ्याउरे छन्दमा लेख्नु हुँदैन भन्ने नै सभ्य धारणा थियो ।

- आदिकविको सालिक ठड्याई पूजा गरेर हाम्रा आँखा खोलिदियो र नेपाली वाङ्मयको भण्डार
  भर्न ठूलो देन दियो, ती नेपाल र नेपाली प्रवासी साहित्यिक बन्धुप्रति म गण्डकी
  अञ्चलको तर्फबाट श्रद्धापूर्ण अभिवादन टक्र्याउँछु ।

- हाम्रो \'कथासाहित्य\' को स्रोत ऋग्वेदको समयदेखि नै अविरल बगेको छ र यसले
  विश्वसाहित्यलाई नै आफ्नो विषय बनाएको छ, भलै त्यसको सम्पूर्ण ज्ञान हामीलाई नहोस् ।

- हाम्रो सम्पूर्ण वैदिक र संस्कृत साहित्य उपदेशात्मक (नैतिक) र मनोरञ्जनात्मक कथाहरूले
  भरिएको छ ।

- हाम्रो आजसम्मको इतिहास नै प्राचीन आख्यान र कथा कहानीमा आधारित छ ।

- हाम्रो परम्परामा श्रेय र प्रेय दुवै प्रकारका कथावस्तु छन् भने आजका कथा प्रेय मात्र छन्
  ।

- आज पनि आफ्नो परम्परामा रुचि राख्नेहरू आफ्ना छोराछोरीलाई पञ्चतन्त्र र हितोपदेशका
  कथावाट पढाइ शुरू गराउँछन्।

- ऋग्वेद सम्भवतः संसारको सर्वप्रथम ग्रन्थ हो भन्ने कुरा यहाँ दोहोर्‍याई रहनु नपर्ने छ ।

- दिनचर्या, ऋतुचर्या पनि कथामा ल्याएर उनिएका छन् ।

- हन्डी खाएर लेखिने साहित्यले यथार्थको प्रतिनिधित्व कसरी गर्ला ? *लीला सिंह कर्मा*

- बेतबसेकाहरूबाट साहित्यको धार नै दोब्रिने स्थिति देखापर्दै छ ।

<!-- -->

- **हाम्रा आदर्शहरूका** रूपमा देहायका अभिव्यक्तिहरूलाई स्वीकार्न मन लाग्यो ।

<!-- -->

- हाम्रो आदर्शले लिने भन्दा दिने कुरामा बढी जोड दिन्छ, यो स्मरणीय छ ।

- विश्वास र श्रद्धाका साथ सर्वप्रथम लेखक, विद्वान् र विचारकहरूको ध्यान आफ्ना आदर्श र
  निधितर्फ आउनु नितान्त आवश्यक छ ।

- कुनै पनि देशका आशा भरोसाका केन्द्र भनेका बुद्धिजीवी नै हुन् ।

- अध्ययन, अध्यापन, चिन्तन, मनन गर्नेलाई ब्राह्मण, शासन र युद्ध गर्नेलाई क्षत्रिय,
  व्यापार धन्दा एवं खेती गर्नेलाई वैश्य र अरू भइपरि आउने सेवाकार्य गर्नेलाई शूद्र भनेर
  कामको आधारमा वर्ण (वर्ग) विभाजन गरिएको पाइन्छ ।

- वर्ण व्यवस्था अनुसार ब्राह्मण, क्षत्रिय, वैश्य र शूद्रको काममा भिन्नता भएपनि
  कर्मफलमा भिन्नता थिएन ।

- चारै वर्णले गरेको काम अतन्तः समूहकै कल्याणका लागि हुन्थ्यो ।

- यी चारै वर्णका निम्ति चार आश्रम (ब्रह्मचर्याश्रम, गृहस्थाश्रम, वानप्रस्थाश्रम र
  संन्यासाश्रम) को व्यवस्था गरिएको देखिएबाट हिन्दू संस्कृतिद्वारा निर्धारित
  समाजव्यवस्था लाभदायक भएको थियो ।

- सानो ठूलो भन्ने कुरा उसको काम तथा गुणले छुट्याइन्थ्यो । मानिस कामले नै ठूलो र सानो
  हुन्छ ।

- शुरुमा कुनै सामाजिक कसुर गरेका भएपनि नसीहत दिई सुधारेर लिनुपर्थ्यो, हामीले फाल्न
  मात्र जान्यौँ, मूर्खतावश स्वीकार्न जानेनौँ ।

- ठूलो जातमा जन्मेको भन्दैमा अयोग्य मानिस उत्तम मानिन सक्दैन ।

- समाज व्यवस्था चलाउन यस्ता अनेक व्यवसायको आवश्यकता पर्ने भएबाट कामको आधारमा वर्ग
  र जातिको नामकरण भएको हुनाले समाजको हरेक पक्षमा सन्तुलित प्रगति भएको पाइन्छ ।

- अध्ययन, अनुसन्धान निरन्तर जारी रहनुपर्दछ । हिँड्दै नहिँडे जहाँको त्यहीँ रहिन्छ, तर
  हिँड्न थालेपछि ढिलो वा चाँडो लक्ष्यमा पुगिन्छ नै ।

- लेखेको पढिदिने र भनेको सुनिदिने ह्याँ कोही भएजस्तो लागेन । *लीला सिंह कर्मा*

- जति लेप लगाएर छोपे पनि बिफरको दाग लेप उक्केपछि देखिइहाल्छ । शासकहरू यथार्थ
  लुकाउन खोज्छन् ।

- आश र त्रास नभएपछि मान्छे ब्रह्मले देखेको लेख्न स्वतन्त्र हुन्छ ।

- तर शासकहरूमा लेखक, साहित्यकार, पत्रकारसमेतका बुद्धिजीवीलाई किन्न सक्छौं भन्ने घमण्ड
  हुन्छ । तर स्वत्व भएकाले बरु दुःख पाउन कबोल गर्छ, बिक्तैन ।

- आफ्नै बुद्धिबलका भरमा जीवन चलाउन र अरूलाई समेत बाटो देखाउन सक्ने भनेर नै बुद्धिजीवी
  भनिएको भए पनि यहाँ त्यस्ता विरलै होलान् भन्ठान्छु म ।

- सोचाइका स्तरमा सामान्यभन्दा माथि हुनेलाई बुद्धिजीवी भन्ने हो, तर साँच्चैको
  बुद्धिजीवी हो भने उसले आफ्नो योग्यता र क्षमतामा विश्वास राखेको हुन्छ ।

- मान्छेलाई पार लगाउने तत्त्व वास्तवमा चरित्रबल र नैतिकता नै हो ।

- यो मान्छे सामान्यभन्दा विशेष गुणवान् छ भनेर छुट्टयाउने मापदण्ड नै उसको चारित्रिक
  दृढता र स्वाभिमान हो ।

- धनदौलत आउने जाने क्षणिक वस्तु हो । कष्टमय जीवन बिताउनुपरे पनि आत्मसम्मानका साथ
  बसेको मान्छे विशिष्ट हुन्छ ।

- कुनै ठूलो शैक्षिक प्रमाणपत्र भिर्दैमा बुद्धिजीवी ठान्ने गल्ती गर्न हुँदैन जस्तो लाग्छ ।

<!-- -->

- **जातपातका** प्रसङ्गहरूका व्यहोराहरू निम्नानुसार टिपेँ, जुन मलाई मन परे ।

<!-- -->

- नेपालको अरू भागमा भन्दा जातपात र भेदभावको चलन काठमाडौँमा ज्यादै थियो र आज पनि
  कट्टरपना यहाँ छँदैछ ।

- अछूती मानिने जात धेरै काठमाडौँ उपत्यकामै थिए र ब्राह्मणवादको चकचकीमा अरू ठाउँमा
  पनि बनाइए भन्ने धेरै आधार फेला पर्छन ।

- चार वर्ण, बत्तीस विद्या र चौसट्ठी कलाका भेदबाट जाति कहलाइएकाइरूको भातपानी र
  छोइछिटोको बखेडा पुराना ग्रन्थमा पाइँदैन ।

- अघि काम अनुसार जात हुन्थ्यो भने अब जात अनुसारको काम हुन थाल्यो ।

- कामी, दमाई, सार्कीहरूको संस्कार, चालचलन, रीतिस्थितिको अध्ययन गर्ने हो भने
  बाहुनहरूले तिनलाई आफ्नै अङ्ग हुन् भन्न करै लाग्नेछ ।

- जाति पातिको मिथ्याभिमान, भेदभाव र ईर्ष्या द्वेषले राष्ट्रलाई माथि उठाउँदैन ।
  हामीले हिन्दू मात्रलाई जीउन होइन, सम्पूर्ण मानवजातिलाई नै आफ्नो धर्मभित्र अटाउन
  सक्नुपर्छ भने हाम्रा कामी, दमाई, सुनार, सार्की आदि त झन् यौटै पुख्यौंली आंतका हुन् ।

- कुकुर बिराला घरभित्र पाल्ने हामीले आफ्ना आँतका भाइलाई अस्पृश्य भनेर तर्काउन कतिसम्म
  सुहाउला ?

- हामी सबै एउटै नेपाली जाति भएर बाँच्नुपर्दछ । धर्म र जातको नाममा असहिष्णु भयौं भने
  हामी कमजोर हुन्छौं ।

<!-- -->

- **भाषिक शुद्धाशुद्धिलाई** समाजको विकाश र चेतानाको मानदण्ड मानिने प्रसङ्गहरू र
  **हाम्रा प्रचलनहरूलाई** निम्नानुसारका अभिव्यक्तिमा अनुबन्ध्याएको महसुस भयो र
  टिपोट गरेँ ।

<!-- -->

- भाषिक शुद्धताले हाम्रो विकाश एवं चेतनाको स्तरलाई अरूका अगाडि उभ्याइदिन्छ ।

- सामान्य शुद्धाशुद्धिको पनि ख्याल गरिएन भने त्यो हाम्रै अज्ञानताको खुला प्रदर्शन हुन्छ
  र भैरहेकै छ ।

- शब्दभण्डारका हिसाबबाट हामी ज्यादै धनी भएर पनि अर्थ नबुभी शब्द प्रयोग गर्ने
  गरीबमा पनि हामी नै अग्रणी छौं ।

- यहाँ सम्प्रेषण भए पुग्छ, शुद्धतासित मतलब छैन भन्नेहरू पनि छन्, तर त्यसको मर्म नबुझ्नेहरू
  नै त्यसो भन्छन् ।

- विदेशी भाषा शुद्ध बोल्न नजानेर बरु हाम्रो इज्जत जाँदैन, बुझ्न र बुझाउन सके मात्रै पनि
  काम चल्छ, तर नेपालीले आफ्नो राष्ट्रभाषा शुद्ध बोल्न र लेख्न जान्नैपर्छ, नत्र लाजमर्दो
  हुन्छ ।

- जस्तो शिक्षा त्यस्तै प्रतिफल ।

- गोरखापत्रले आफ्नो अग्रस्थान बुझेर भाषिक शुद्धतामा बढी ध्यान दिन सकेमा अरूलाई पनि
  त्यसबाट प्रेरणा नै हुने थियो ।

- सञ्चारकर्मीहरूले अलिकति ध्यान दिएर डेढ दुई सय शब्दमा विचार पुर्‍याइदिने हो भने
  धेरैजसो अशुद्धि समाप्त हुन सक्छन् ।

- \'मण्डल\' शब्दलाई राजनीति गर्नेहरूले नै बिटुलो पारे ।

- नेताले गल्ती गरे पनि सञ्चारकर्मीले गल्ती गर्न मिल्दैन । नेता हुन यहाँ कुनै योग्यता
  तोकिएको छैन ।

- पढाउनेले नै अशुद्ध पढाउँछन्, पाठ्यपुस्तक नै अशुद्ध छन् भने यो गम्भीर स्थिति हो भाषिक
  शुद्धताका लागि ।

- सहरमा पनि कुनै उपायबाट पीएच. डी. को पुच्छर झुन्ड्याएकालाई सर्वज्ञ ठान्ने चलन छ।

- वास्तवमा हिन्दू धर्म कसैसँग विरोध नगर्ने धर्म हो- (अविरोधी तु यो धर्मः स धर्मः
  सत्यविक्रमः, महाभारत)

- बनारसबाट हाईस्कुल पास गरेर घर (स्याङ्जा) फर्कदा धेरै पढेर आएको छ रे, कत्तिको
  जान्दो रहेछ त ? भनेर केही मान्छे चिना लिएर हेराउन आएका थिए । त्यस्तै कोही साइत
  हेराउन र बोक्सी लागेको फुकिमाग्न पनि आएका थिए ।

- टपर्टुईयाँहरू त्यसरी राजदूत भाले हुँदा सक्कली प्रशासक र कूटनीतिज्ञहरूको अवमूल्यन भैरहेको
  हुन्छ ।

- विजय, चाहे सत् असत् जुनसुकै उपायबाट भएको भए पनि विजयीले आफ्नो उत्कर्ष बढाए-चढाएर
  नै देखाएको हुन्छ ।

- एक दिन धान र भुस अवश्य छुट्टिन्छ भनेर चित्त बुझाउनुपर्ने अवस्था छ ।

<!-- -->

- **परिवर्तन, राजनीति र सामाजिक विकारहरूप्रति** प्रकटिएका निम्नोद्गारहरू मननीय
  लाग्यो ।

<!-- -->

- हामी अरू कुरालाई बदल्न सकौँला, तर पविर्तनलाई बदल्न सक्तैनौँ । न त परिवर्तनलाई
  रोक्न नै सक्छौं।

- परिवर्तन आफैंमा भने अपरिवर्तनीय छ भन्दा अपत्यारिलो जस्तो लाग्न सक्छ । तर यो
  यथार्थ हो ।

- परिवर्तन यस्तो चीज हो, जो कसैले चाहेर तुरुन्त ल्याउन सक्ने अथवा नचाहेर रोक्न सक्ने
  हुँदैन ।

- यहाँ कुनै चीज पनि स्थिर छैन ।

- निर्माण गर्न मान्छेले सक्छ, तर परिवर्तनमा परिवर्तन ल्याउन सक्तैन ।

- अरूमा परिवर्तन ल्याइदिने \'परिवर्तन\' नामको त्यो तत्त्व भने स्वयंमा अपरिवर्तनीय छ
  ।

- समयले आफ्नो प्रक्रिया पुर्‍याएर आएका स्वाभाविक परिवर्तनलाई \'मैले\' भन्नु मानव
  कमजोरी मात्र हो । परिवर्तन कमजोर हुँदैन । आफ्नै गतिमा निरन्तर चलिरहने गतिशील
  प्राकृतिक प्रक्रिया हो-परिवर्तन ।

- मानसिक परिवर्तन बिनाको भौतिक परिवर्तन सुख्खा हुन्छ र स्थिर पनि हँदैन ।

- मानसिक परिवर्तनका लागि आफूलाई आफैले चिन्ने विवेक चाहिन्छ । त्यसनिम्ति चिन्तन
  मननद्वारा मानसिक स्थिरताका लागि अभ्यास गर्नुपर्ने हुन्छ ।

- मैले परिवर्तनलाई मन नपराएको होइन । तर त्यस्तो परिवर्तन जसले न पहिलेको
  आफ्नोपनलाई कायम राख्न सक्यो, न नयाँ रूपले केही विशेष दिन सक्यो, केवल विकृत
  बनाइदियो । हो, त्यसप्रतिको विमति मात्रै हो मेरो ।

- \"दुर्भाग्य के भने जुन कुरा हुनु भएन भनेर हिजो विरोध भयो, आज पनि त्यही भैरहेको छ ।
  क्रान्ति र आन्दोलन भए, व्यवस्था फेरियो, तर मान्छेको स्वभाव फेरिएन । विगतको भन्दा
  आजको स्थिति झन् खराब भयो भने परिवर्तनको सार के भयो त ?

- यसका लागि त सम्बन्धित सबैको सङ्गठित प्रयास चाहिन्छ ।

- तर हाम्रा सन्दर्भमा भने बुद्धिजीवी राजनीति गर्नेहरूका पछि लागेर विभाजित हुन्छन् र
  कालोलाई सेतो एवं सेतोलाई कालो भनेर उनीहरूकै स्वरमा स्यालभाका मिलाउँछन् भने त्यो
  शोचनीय स्थिति हो । राजनीतिक विकारको असर बौद्धिक क्षेत्रमा पर्नु गम्भीर सङ्कटको
  सङ्केत हो ।

- हुँदाहुँदा कांग्रेस वा कम्युनिस्ट पक्षका मान्छेका चिया खाने र किनमेल गर्ने पसल पनि आआफ्नै
  भेटिन्छन् । डाक्टर र अस्पतालसमेत कांग्रेस र कम्युनिस्टका अलगअलग छन् । पुरेत अलग छन्,
  हली अलग छन्, जन्ती, मलामी अलग छन् । यस्तो छ आजको स्थिति । तैपनि नेताहरू
  राष्ट्रिय एकताको भाषण गर्छन् ।

- अध्यक्षको देब्रेतिर बस्नेलाई लेफ्टिष्ट (वामपक्ष) भनिएको थियो भने राजतन्त्रको पक्षमा
  उभिनेलाई दक्षिणपन्थी भनेर अध्यक्षको दाहिनेतिर बस्न लगाइयो ।

- सरकारमा हुनेहरूलाई कमाउने धन्दाले नै पिरलेको हुन सक्छ । राजनीतिका नाममा आफ्नै
  अभीष्ट पूरा गर्नकै सास्ती होला ।

- राजनीतिमा अस्थिरता र गडबडी चलिरह्यो भने कुनैपनि सामाजिक उन्नति सफलतासाथ चल्न
  सक्तैन ।

- एन्ड्र कारनेजीले आफ्नो चिहानमा यस्तो वाक्य लेखिदिन भनेका थिए रे- \"यहां त्यो मान्छे
  सुतेको छ जसले आफूभन्दा पनि बाठा मान्छेलाई पनि कसरी प्रभावमा राख्न सकिन्छ भन्ने कुरा
  जान्दथ्यो ।\"

- आज यहाँ जुनसुकै क्षेत्रमा पनि बेइमानी र धुर्त्याई गर्नेलाई बुद्धिमान भन्न थालिएको छ ।

- यहाँ पक्षपात हुन्छ भन्ने पक्कापक्की भएपछि सिफारिसकर्ता खोजिन्छ।

- पढाइमा जति नै योग्य भए पनि अर्काको पछि लाग्नेचाहिँ कमजोर नै हुन्छन् ।

- बुद्धि भएकाहरूलाई यहाँ मूर्खहरूले डोर्‍याइरहेका छन् ।

- कसैले आफ्नो अडानमा बस्छु भन्यो भने त्यसलाई एक्लो पारेर \'नेपाल नचिनेको मूर्ख\' भनिन्छ
  ।

- बुद्धिजीवीले त्यसरी आफ्नो योग्यताको दुरुपयोग गर्दा राष्ट्रलाई ठूलो क्षति हुन्छ ।

- षड्यन्त्रका खेल देव- दानव कालदेखि नै चल्दै आएका भए पनि आजको राजनीतिक
  जालप्रपञ्चचाहिँ झन् चर्को रूपमा देखिएको छ ।

- भ्रष्टाचार, अनाचार बढेको छ, त्यो गर्न हुँदैन पनि भनिन्छ, तर रोकिँदैन ।

- कतै सन्तुष्टि छैन, कतै पनि पूर्णता छैन, कुनै पनि क्षेत्रमा इमान्दारी छैन ।

- बाबु-छोरा, लोग्ने-स्वास्नी, दाजु-भाइ, छरछिमेक कतै पनि राम्रो सम्बन्ध छैन ।

- राम्रो भनेको के हो ? किन हो ? भन्न नचाहे पनि राम्रो कमाइ हुने ठाउँ खोजेको बुझ्न
  सकिन्छ । सप्रेकोमा जस लिन सबै तछाडमछाड गर्छन्, तर बिग्रेकोमा जिम्मेवारी लिन कोही
  तयार हुँदैन ।

- भेटी थोरै चढाउनु भयो भने काठको भूसको नाम मात्रको चन्दन तपाइँको हातमा दलिन्छ ।

- वातावरन नै \'किन\'मय भएको छ ।

- अलि बाठाटाठाले छोराछोरी बुहारी या स्वास्नीकै नाममा गैरसरकारी संस्था खोलेर डलर
  समेत भित्र्याउँछन्, तर जनताका समस्या भने जहाँको तहीँ रहन्छन् । यहाँ गल्ती कहाँनेर
  भइको छ भने तमाम प्रश्न अर्थात् \'किन ?\' का जवाफ जसले अँठ्याएर राखेका छन् तिनैसँग
  हामी बिन्तीभाउ गरिरहेका छौँ ।

- अवस्थाले गर्दा परम्परामा अनेक दोष आउँछन्, उत्थान र पतन दुबै अवस्था देखिन्छन् ।

- हामीमध्ये धेरैले आफ्नो बुद्धिलाई देशको कल्याण हुने काममा लगाउनुको सट्टा अरूको प्रभावमा
  परेर दुरुपयोग गरिरहेका छौं ।

<!-- -->

- **धनको ध्वाँसप्रति** आफ्ना मनीषाहरू कृतिमा यसरी पोखिएका देखेपछि मलाई यहाँ समेट्न
  मन लाग्यो ।

<!-- -->

- यहीं देशभित्र एक थरीले आफ्नो कालो-धमिलो अतीत उजिल्याउन लाख-करोडका पुरस्कार
  राखेर जीवनकालमै विरुदावली गाउन लगाउने र अभिनन्दन ग्रन्थ लेखाउने धन्दा गरिरहेका छन्
  ।

- पुरस्कार स्थापना गर्नेहरूले बरु प्रकाशन संस्था खडा गरेर साहित्यकारका कृति प्रकाशित
  गरिदिए ठूलो काम हुन्थ्यो ।

- यहाँ सम्मानको भन्दा पैसाको भोक बढी छ । सम्मानले मात्रै पेट नभर्ने रहेछ भनेर ठूलै
  मान्छेले भनेको मैले सुनेको छु । कति साहित्यकारले तक्मासमेत गाल्न लगाएर भात खाएका कुरा
  पनि सुनेको छु मैले ।

- कसैले नेताका नाममा फाउन्डेसन नामक पसल खोलेर बाहिरबाट हेर्दा बुद्धिजीवीको सम्मान
  गरेको देखिने, तर त्यसै बहानाबाट मानसिक दासत्वको भारी बोकाउने काम गरिरहेका छन्
  ।\" भनेर तपाईले बाह्य कूटनीतिक चालबाजीको विश्लेषण गर्नुभएको छ । *लीला सिंह
  कर्मा*

- यी अन्तर्राष्ट्रिय संस्थाहरूले कहाँ, कति रकम ल्याएर के काम गरे भन्ने कुनै अभिलेख
  सरकारसित छैन । तैपनि अनुमानअनुसार झन्डै सरकारको एक आ.व. को बजेटकै हाराहारीमा
  आउने रकमबाट बुद्धिजीवीहरूलाई हात लिएर देशका आन्द्राभुँडी दुहुने काम गर्दा पनि
  सरकारलाई कुनै चासो छैन । पुगिसरी नआउने अवस्थामा मान्छेको मानसिकता पैसाले
  खलबल्याइदिँदो रहेछ । बुद्धिजीवीका चरित्रमा डलरले बेह्रेका घनले ठोकेपछि विचलन आउन
  बेर नलाग्ने रहेछ ।

- यसविरुद्ध अरू अधि नसरे पनि साहित्यकारहरूले प्रहार गर्न छोड्नु हुँदैन । साहित्यकारका
  बीच विभाजन आउन नदिएर समवेत स्वर निकाल्नुपर्छ ।

<!-- -->

- **विचार र भावनाप्रतिको** संवेदनहरू देहाय बमोजिम टिपोट गरेँ ।

<!-- -->

- तर विचार कतैबाट लिइएको बासी नै हुन्छ । अरूका कतिपय कुरा उतारेर घोल बनाएर
  मौलिक भनियो भने पनि त्यो वास्तविक हुँदैन ।

- प्रत्येक व्यक्तिका विचार र सोचाइ अलग हुनु स्वाभाविक हो,

- अरूबाट प्राप्त विचार र आफ्नै अनुभवका विचारमा फरकपन हुन्छ ।

- विचार मौलिक हुँदैन, दृष्टि-अनुभूति-अनुभव मात्र मौलिक हुन्छ ।

- विचार बाहिरी पक्ष हो भने अनुभव आन्तरिक र व्यक्तिगत हुन्छ ।

- विचार उधारो हो भने अनुभव नगद र निजी हुन्छ ।

- कुनै पनि विचारले त्यही समयको प्रतिनिधित्व गर्दछ । अर्को विचार स्थापित भएपछि
  पहिलेको विचार इतिहास बन्छ ।

- विचार एक अर्कासँग मिल्न र नमिल्न पनि सक्छन् ।

- अर्काको सापटी आजका विद्यार्थीलाई पनि घोकाएर अब चल्दैन ।

- प्रत्येक लेखक आफैंमा पूर्ण नभए पनि मौलिक हुन्छ र शिल्प र विचरण गर्ने बाटो पनि आफ्नै
  हुन्छ ।

- अस्तित्वमै नभएको वस्तुलाई कसैले पनि देखाउन सक्तैन ।

- पानीमा शक्ति नभएको भए बिजुली निस्कने थिएन ।

- यथार्थ, यथार्थ नै हो- छोपिँदैन र यथार्थको खोजी गर्न छोड्न पनि हुँदैन ।

- लेख्नु निजी स्वतन्त्रता हो । दुई लेखकबीच तुलना गरेर निर्णायक बन्ने हक कसैलाई छैन ।

- हरेक फूलका रूप, रङ्ग र बास्ना अलग भएजस्तै प्रत्येक लेखकका रचनामा बाहिरी मात्रै
  होइन, भित्री सौन्दर्य पनि तुलनीय हुन असम्भव छ ।

- तुलना गर्छु भन्नु अहङ्कार प्रदर्शन गर्नु हो ।

- सगरमाथा अग्लो भन्दैमा होचा डाँडाहरूको महत्त्व घट्तैन ।

- अब ओखर-पाङ्रो परेका यस्तो किन ? का जवाफ जनता आफैले खोतलेर निकाल्न सक्नुपर्छ ।

- जीवनलाई नदीसँग दाँजिएको हो कि ? बाटो बनाउन खोज्दा नदीले बाङ्गोटिङ्गो बग्नुपरे
  जस्तै मानिसको जीवनमा पनि बाङ्गोटिङ्गो स्थिति आउन सक्छन् ।

- मेरा बाल्यकालका सहयोगीहरू पनि आ-आफ्नो व्यवहारको भुँमरीमा कताकता डुब्दै उत्रदै
  होलान् ।

<!-- -->

- **साहित्यप्रतिको** वर्तमान अवस्था कतै राजनीतिको छत्रछायाँमा पन्पिनु परेको त हैन ?
  गैरराजनैतिक स्रष्टाहरूका लागि मननीय सन्दर्भलाई यसरी टिपोट गरेँ ।

<!-- -->

- राजनीति तत्कालका लागि हुन्छ । तर साहित्य स्थायी हुन्छ, युगयुगसम्म त्यसको प्रभाव
  रहिरहन्छ ।

- साहित्यले मानवीय चरित्रको विकासमा सहयोग पुर्‍याउँछ भने राजनीति रुखो हुन्छ, घाँटी
  रेट्न पनि बेर मान्दैन ।

- राजनीतिमा उन्माद हुन्छ, त्यहाँ विचारको होइन, भीडको प्रभाव हुन्छ । तर साहित्यमा
  स‌द्भाव र सरसताको मात्रा बढी हुन्छ ।

- राजनीतिमा बौद्धिकता पनि गौण हुन्छ ।

- साहित्यलाई समाजको प्रतिबिम्ब भनिए पनि त्यो साहित्यकारकै प्रतिविम्ब हुन्छ ।
  राजनीतिमा कृत्रिमता बढी हुन्छ भने साहित्यमा यथार्थ ।

- साहित्यको फाँट फराकिलो छ, जीवन र जगत नै त्यो फाँट हो ।

- हिजोआज मार्क्सवादी साहित्यलाई एकाङ्गी बनाइएको छ।

- साहित्य भनेको त सिर्जना हो, त्यो जहिले पनि प्रगतिउन्मुख हुनैपर्छ ।

- तर साहित्यलाई पनि राजनीतिक इष्टसिद्धिमा लगाउन खोज्दा राज्यका दृष्टिमा साहित्य
  उपेक्षामा परेको छ ।

- साहित्यमा पनि कित्ताकाट भएको देखिन्छ । तैपनि आफ्नो विचार राख्नु कसैको विरोध गर्नु
  होइन ।

<!-- -->

- **ज्ञान, विज्ञान र अध्यात्मप्रति** प्रकटिएका निम्न वाक्य मेरा लागि मननीय ठहरे ।

<!-- -->

- मान्छेको मस्तिष्क एक प्रकारको ब्रह्माण्ड जस्तै हो, जहाँ अनन्त सम्भावनाका केन्द्र
  विद्यमान छन् र तिनलाई परिचालन गर्ने क्षमता पनि मान्छेको त्यही मस्तिष्कमा छ ।

- विज्ञानलाई पनि ज्ञानको सहारा चाहिन्छ । विना ज्ञान विज्ञानको अर्थ रहँदैन ।

- आजको विज्ञान पनि विचारकै खोजको परिणाम हो, तर शून्यबाट होइन ।

- प्रकाश देख्न पनि आँखा नै चाहिएजस्तै विज्ञान बुभन पनि ज्ञान नै चाहिन्छ ।

- ज्ञान र विज्ञान परस्पर सापेक्षित छन् र यिनलाई छुट्याउन खोज्दा दुवै अधूरा हुन्छन् ।

- पूर्व ज्ञानको धनी र पश्चिम विज्ञानको धनी भयो ।

- अध्यात्मबिनाको भौतिक प्रगतिले मानवलाई संवेदनशून्य बनाउँदै लगेकोमा आज पश्चिम चिन्तित
  छ भने पूर्व विज्ञानको प्रगतिबाट वञ्चित हुन पुगेको छ ।

- ज्ञानविनाको विज्ञान संहारक बन्न सक्ने हुनाले आजको आवश्यकता भनेको ज्ञानले विज्ञानलाई
  डोर्‍याउनु नै हो ।

- प्रगति हुनुपर्छ, तर त्यसमा हानिको मात्रा घटाएर विज्ञानलाई मानवीय उत्थानमा
  लगाउन ज्ञानको (अध्यात्मको) भूमिका आवश्यक भइसकेको छ ।

- पूर्वले ज्ञानलाई गोप्य राखेर रहस्यमय बनाउनाले हामी पछि पर्‍यौँ । पश्चिमाले
  विज्ञानलाई लिएर अघि बढ्यो ।

- दानवपक्षमा मरेकालाई बिउँताउने अमृतविद्या पनि भएको उल्लेख पुराणका कथाहरूमा पाइन्छन्
  ।

- आर्य-अनार्य पनि जितुवा र हरुवाहरू नै हुन् ।

- देव र दानव पनि एउटै बाबु (कश्यप) का छोरा हुन् ।

- असुरका गुरु शुक्राचार्य र सुरगुरु बृहस्पति पनि दाजु भाइ नै थिए ।

- हाम्रा ऋषि महर्षिहरूले तत्त्वचिन्तन गरेर हाम्रा आचार विचार र व्यवहारलाई परिष्कृत
  पार्दै श्रेष्ठ जीवन व्यतीत गर्ने मार्गदर्शन गराएका छन् ।

अन्धाअन्धी आश्रम र श्रवणकुमार बारेको जिज्ञासालाई ऋषिहरूको हुलियासँगै उल्लेखिएको
शास्त्रीय प्रमाण म आँधीखोलेलाई सुरुचिपूर्ण हुने नै भयो । यसका साथै कर्णालीमा र गोरखामा
बैँसका दिनहरू बिताउन बाध्य भएको मेरा लागि तत्-तत्स्थानको उबेला बारेको जिज्ञासा
तृप्तिको अमोध अस्त्र बन्नपुग्यो, जुन मेरा लागि अहोभाग्य प्रतीतियो ।

*\'जता काफल पाके उतै चरी नाचे\'* जस्तो उखान र *ओखर-पाङ्रो, गागरमा सागर* जस्ता
टुक्काको प्रयोग आफैँमा प्रासाङ्गिक छन् । मेरा लागि प्रत्यभिज्ञा - पहिले देखेका वा तीसित
मिल्दाजुल्दा व्यक्ति, वस्तु आदिलाई कालान्तरमा देख्दा मनमा आउने अघिका कुराको स्मृति;
स्मृतिका आधारमा हुने पुराना कुराको ज्ञान । ख्यातनामा - ख्याति कमाएको; नाउँ चलेको;
विख्यात; प्रसिद्ध । प्रच्छन्न - नदेखिने; लुकेको; गुप्त; बाहिर प्रकाशमा नआएको; छोपिएको
। लदाबद - प्रशस्त मात्रामा; धेरै; बहुत; प्रशस्त, छेलोखेलो; आफलताफल शब्दको प्रयोग
वर्तमानसम्मको अनभिज्ञताले रोचक लाग्यो । शिरबिन्दु र चन्द्रबिन्दुको प्रयोग अनि सङ्ख्या,
तपाईँ, सञ्चालन, हिँड, चाहिँ, आफैँ, ढङ्ग, राजनैतिक, बिना, दसैँ, सङ्कट, अङ्क, छापिँदै
जस्ता शब्दहरू अन्यथा छापिएको मुद्राराक्षसको करामत पनि यहाँ असान्दर्भिक नहोस् ।
एकपटक जोकोहीले दृष्टि दौडाउन उपयुक्त कृतिलाई सबैले मनन गरौँ ।

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०८१ माघ २३ गते बुधबार

**कीर्तिपुर-२, अमृतनगर, काठमाडौँ ।**
