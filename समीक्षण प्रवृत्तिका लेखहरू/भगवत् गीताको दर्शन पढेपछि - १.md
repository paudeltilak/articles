> **भगवत् गीताको दर्शन पढेपछि \... (१)**

देवीप्रसाद प्रसाईद्वारा लिखित 'भगवत् गीताको दर्शन\' कृतिमा छुटाउने खालका वाक्यै
रहेनछन् एकातर्फ भने अर्कोतर्फ हरेक वाक्यको प्रसङ्गले छुट्टै लेख लेख्ने \'प्लट\' तयार हुने
महसुस भयो । परिणाम, मैले अद्योपान्त पढेपछि समीक्षासम्म लेख्न मन लागेको परिणाम यो
कार्याग्रसर भएको हुँ । उचाइ-निचाइउपर अग्रिम यथोचित याचना गर्दै अघि बढ्ने अनुमति
चाहन्छु ।

लेखक स्वयंले प्रकाशन गरेको कुल १२६ पृष्ठको प्रस्तुत कृतिमा श्रीमद्भगवत् गीताका अठारै
अध्यायहरूको दर्शनलाई संक्षिप्त विश्लेषण गरी संलग्न गरिएकोछ । कृतिमा लेखिएका
सन्दर्भहरूबाट मेरो सोचाइ र तहमा मन परेका व्यहोरालाई चिन्ह लगाउँदै, पढ्दै गरेँ । कतिपय
वाक्यहरूलाई मन नलाई-नलाई छाडेँ, अन्यथा पुस्तकै सारेजस्तो हुने भयो । रपनि समग्र
टिपोटलाई निम्नानुसार एकीकृत गर्दा आफ्नो मनमाफिक लाग्यो । बरू कतै खसेका टङ्कन
त्रुर्टिहरूलाई कताकति मिलान गरेपनि समीक्षाका खाँतिर उद्धृत गरेकाले अधिकांशत: यथारूपमै
राखेकोछु । विज्ञचक्षुलाई बिझाएमा अग्रिम क्षमा चाहन्छु । विद्वतजनहरूलाई यो वर्गीकरण
क्षुद्रप्रकृतिको लाग्न सक्छ, तापनि मेरो लेखकप्रतिको सम्मानस्वरूप अभिव्यक्तिएको व्यहोरा
ठानी स्वीकारिदिन सदाग्रह गर्दछु । जस अनुसार -

**१) योग, ध्यान र वैराग्य :** उल्लिखित पुस्तकमा योग, ध्यान र वैराग्यका सन्दर्भमा
निम्नानुसारका व्यहोराहरू उल्लेख भएको देखिन्छ -

- चाहनालाई नियन्त्रित गर्नु नै योग हो ।

- जसले प्राण र अपान वायुलाई सन्तुलित गर्छ त्यो नै योगी हो ।

- योगद्वारा शरीर, मन र आत्मालाई जोडन सक्छौं ।

- गृहस्थ अवस्थामा विषयगत चाहना नहुनु भनेको कर्मयोगबाट विमुख हुनु हो ।

- कर्मयोगमा चाहनाहरूलाई नियन्त्रित गर्नुपर्ने हुन्छ भने कर्म सन्यासमा चाहनाहरूलाई
  मनबाटै निर्मूल गर्न जरुरी हुन्छ ।

- कर्मयोग साङ्ख्ययोग बिना कानो बन्न पुग्छ भने साङ्ख्ययोग कर्मयोग बिना लङ्गडो बन्छ ।
  साङ्ख्यले चेतना प्रदान गर्छ भने त्यो चेतनालाई कर्मयोगले मूर्त रूप दिन्छ ।

- कर्मयोग भित्रको कर्मसन्यास भनेको यही हो, जहाँ कर्म सँगसँगै कर्म सन्यास पनि गरिरहेको
  हुन्छ ।

- जब व्यक्तिमा बढी वैराग्य वा सन्यासी भाव बढ्छ, पुरुषोतम भगवानले कर्मयोग बढाई
  दिनुहुन्छ र मानिस सकाम र निष्काम कर्मयोग गर्छन्‌ ।

- साङ्ख्ययोग अध्ययन गर्दा ज्ञान नै सर्वोच्च योग हो जस्तो लाग्छ । कर्मयोग पढ्दा,
  साधना गर्दा, कर्म नै सर्वोच्च, ध्यानयोगमा प्रज्ञा र ज्ञानको सर्वोच्चता अनुभूती हुन्छ
  भने अध्याय १२ मा भक्तियोग पढ्दा यो नै सर्वोच्च योग हो जस्तो लाग्छ ।

- साङ्ख्य र कर्मलाई विपरीत ध्रुव देख्नु अल्पज्ञानको परिचायक हो भने साङ्ख्य र कर्म एक
  अर्काका पूरक देख्नु ज्ञानको परिचायक हो । त्यो भन्दा पनि माथि साङ्ख्य र कर्मलाई
  एउटै देख्नु पूर्णज्ञानको वा बुद्धिमानीको परिचायक हो ।

- जति ध्यानमा डुब्दै जान्छ, उति उसले भूत शरीर छाड्दै आत्मा तत्त्वलाई समाउँदै जान्छ ।

- वैराग्य आउनु भनेको चाहना नआउनु होइन, बरु चाहनाहरूमा ह्रास आएको चाही पक्का हो ।

- वैरागीमा चाहना सीमित हुन्छ, तर सन्यासीमा चाहना एउटा मात्र हुन्छ - त्यो हो
  परब्रह्ममा ध्यान लगाउनु र आध्यात्मिक शान्ति र आनन्द प्राप्त गर्नु ।

- सबै वैरागी वा वैराग्य आउने मानिस सन्यासी हुन सक्दैनन्‌ ।

- सन्यासी त्यो हो; न त उसमा द्वेष छ, न त चाहना नै ।

**२) कर्म, अकर्म र विकर्म :** प्रस्तुत कृतिमा कर्म, अकर्म र विकर्मका सम्बन्धमा तपसील
बमोजिमका व्यहोराहरू मलाई मननीय र अभिलेखनीय लागे -

- मन, वचन र शरीरद्वारा यो लोक र परलोकमा फल दिने क्रियालाई नै कर्म भन्दछन्‌ ।

- ध्यान गर्नु, योग गर्नु, तपश्या गर्नु पनि कर्म नै हो ।

- अर्थशास्त्रीहरू भन्छन्‌ चाहना बिना कर्म हुँदैन ।

- कर्म नै जीवन हो भन्ने सन्देश गृहस्थी अवस्थाले दिन्छ ।

- भौतिक संसारमा उद्देश्य विना कर्म हुँदैन ।

- शरीरले पवित्र कर्म नगर्ने हो भने आत्माले मुक्ति पाउन सक्दैन ।

- मानिसले खाने भोजनले दृष्टिकोणमा प्रभाव पार्दछ । दृष्टिकोणले विचार र विचारले कर्ममा
  प्रभाव पार्दछ ।

- कुनै पनि फल नदिने क्रियाकलापलाई अकर्म र खराब फल उत्पन्न गर्ने क्रियाकलापलाई
  विकर्म भन्दछौँ ।

- मनले इन्द्रिय र शरीरलाई, बुद्धिले मनलाई, बुद्धिलाई आत्माले नियन्त्रण गरेन भने अपवित्र
  कर्म गर्दछौँ ।

- कर्म गर्दा फलको आशा नगर्नु, निष्काम कर्म गर्नु र ज्ञान वा प्रज्ञा प्राप्ति गर्दा पनि
  कर्मको प्रबर्धन गर्ने हेतुले गर्नु, साङ्ख्यलाई कर्मयोग देख्नु र कर्मलाई पनि साङ्ख्य नै देख्नु
  श्रेयस्कर छ ।

- निष्पाप हुन अकर्म हुन जरुरी छ ।

- जुन कर्मबाट कुनै प्रतिक्रिया प्राप्त हँदैन, त्यस्तो कर्म अकर्म हो ।

- अकर्म न त कर्म बन्धनमा बाँधिन्छ, न त विकर्म अथवा विपरीत कर्मतिरै लाग्छ ।

- कर्म गर्दा पनि अकर्म गरेको मानी गरेमा पुण्य र पापबाट छुटकारा पाइन्छ ।

- कर्ममा अकर्म र अकर्ममा कर्म देख्नु नै वृद्धिमानी हो अथवा त्यो नै उत्कृष्ट ज्ञान हो।

- पापी सोच मनमा आउनु भनेको विकर्म हो ।

- कसाईले श्रीकृष्णलाई संझेर हात मुख जोर्न पुग्ने मात्र नाफा *लिएर आपूर्ति गरिएको* मासु
  काटेर बेच्छ भने हेर्दा त्यो विकर्म जस्तो भए पनि कर्म नै हो ।

- जुन हिंसात्मक कार्यको उद्देश्य पवित्र छ, विकर्म भित्र कर्म देख्न सकिन्छ ।

- कर्ममा अकर्म, अकर्ममा कर्म, विकर्ममा कर्म र कर्ममा विकर्म देख्नु भनेको समदर्शी हुनु
  हो अथवा हृदयमा नकारात्मक कुराभित्र पनि सकारात्मक पक्ष देख्नु र सकारात्मक कुराभित्र
  पनि नकारात्मक पक्ष देख्नु नै भावातीत (Transcendental) अथवा उत्कृष्ट भावातीत हुनु
  हो । *विकर्ममा अकर्म, अकर्ममा विकर्म देख्नुलाई सार्थक नभएपनि परिभाषामा समेट्दा के
  हुन्थ्यो होला ?*

- सन्यास लिँदा मनको र बुद्धिको परीक्षा नलिई दीक्षान्त दिनु पुण्य कर्म नभएर पाप कर्म
  नै हो ।

- मानिस कामना साथ कर्म गर्दछ तब कर्मफलको बन्धनमा बाँधिन्छ ।

- कर्मफल त्याग गरेमा न पुण्य आर्जन गर्ने लोभ हुन्छ; न त पाप लाग्ला भन्ने डर नै ।

- भगवानले हाम्रो पवित्र कर्मलाई नजरअन्दाज गर्न सक्नुहुन्न । न त अपवित्रता वा पाप नै
  पखाल्न सक्नुहुन्छ ।

- कर्मबन्धनबाट मुक्त हुनु भनेको आत्मा र परमात्मालाई बुझनु हो वा ज्ञान प्राप्त गर्नु हो ।

- कर्म बन्धनबाट पूर्ण रूपमा मुक्ति हुनु भनेको जन्मनु तथा मर्नु नपर्ने अवस्था हो ।

- सुख-दु:खबाट मुक्त हुनु भनेको कर्मबन्धनबाट मुक्त हुनु हो।

- कर्मबन्धनबाट मुक्त हुनु भनेको कर्म नगर्नु भनेको होइन, फलको कामना गर्नु वा फल सहित
  सम्पूर्ण कुरा परमेश्वरमै समर्पण गर्नु हो ।

- जब सफलता भित्र असफलता देख्छ अथवा असफलता भित्र पनि व्यक्तिले सफलता देख्छ उ
  कर्मबन्धनबाट मुक्त हुन्छ ।

- जब कर्मबन्धनबाट कोही व्यक्ति मुक्त छ भने न त उसबाट पाप कर्म हुन्छ, न त पुण्य कर्म नै
  ।

- मनबाटै चाहना ननिस्कने हो भने उ कर्मबन्धनमा पर्दैन ।

- कर्मबन्धनबाट मुक्त हुने हो भने आफू कर्ता होइन सबै परमेश्वरबाट गराइएको हो म त केबल
  माध्यम अथवा रचिएको पात्र मात्र हुँ भनी कर्म सम्पादन गर्नु पर्छ ।

- आत्मा परमात्माको अंश हो र आफू भगवानको अंश हुँ भन्ने कुरा बुझेपछि व्यक्ति कर्मबन्धनमा
  पर्दैन । सुख, दुखको चक्करमा पर्दैन । जन्ममृत्युको बन्धनबाट मुक्त हुन्छ ।

- सन्यास भनेको कर्मबन्धनबाट छुटकारा हो ।

- कर्मसन्यास भनेको नियन्त्रित चाहना भएको अवस्था हो ।

- ज्ञानमा आशक्ति बढ्नु भनेको कर्मसन्यासी हुनु हो ।

- कर्मसन्यास लिएँ भनेको फलको इच्छालाई त्यागी दिएको हो ।

- कर्मसन्यास भनेको ज्ञान हो । सकाम कर्म भनेको ज्ञानलाई छोप्ने बर्को हो ।

- कर्मसन्यास गर्नु भनेको काम्यक कर्म मात्र छोडनु हो । आध्यात्मिक कर्म छोड्नु भनेको होइन
  ।

- कर्म गर्नेले नै कर्मसन्यास गर्न सक्छन्‌ । यदि कर्म नै नगरी सन्यास गर्‍यो भने कर्मसन्यासी
  हुन सक्दैन ।

- कर्मसन्यास धारण गरेका व्यक्तिमा पनि यौन चाहना हुन्छ नै ।

- कर्मसन्यास लिएका अथवा सन्यासी अवस्थामा चाहनाहरूको उत्पादन नै नहुनु राम्रो हो ।

- वास्तवमा जसले कर्म गरेकै छैन भने कर्मसन्यासको अर्थ के ?

- साङ्ख्ययोग बिनाको कर्म अन्धो हुन्छ अथवा कर्म त गर्छ तर चेतना हुँदैन । त्यस्तै कर्म
  विनाको साङ्ख्य हातखुट्टा विनाको टाउको हो, जुन अरूको सहारा बिना अगाडि बढ्न
  सक्दैन ।

- जसले फलाशक्ति अथवा फलको कामना नलिई अथवा निष्काम कर्म गर्छ, पवित्र कर्म गर्छ,
  उसले एउटै कर्म राम्ररी पूरा गरेमा साङ्ख्य वा कर्मसन्यास दुवैको फल पनि प्राप्त हुन्छ ।

- कर्म र साङ्ख्यलाई एउटै रथका दुई पाँग्राको रूपमा हेर्ने, एउटै सिक्काका दुई पाटाको
  रूपमा हेर्ने दृष्टिकोण बढी व्यावहारिक हुन्छ र सत्य पनि त्यही हो ।

- साङ्ख्य अथवा कर्म सन्यास निवृत्ति मार्ग हो; त्यागको मार्ग हो र मुक्तिको मार्ग हो ।

**क्रमश: \...**

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

> २०८२ भाद्र २१ गते शनिबार
>
> **कीर्तिपुर-२, अमृतनगर, काठमाडौँ ।**
