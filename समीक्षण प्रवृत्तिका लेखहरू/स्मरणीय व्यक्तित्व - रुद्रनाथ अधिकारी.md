**स्मरणीय व्यक्तित्व : स्व. रुद्रनाथ अधिकारी**

> तिलक पौडेल
>
> आँधीखोला-२, चिलाउनेवास, झारखोला, स्याँर्कोट

कास्की जिल्लाको साबिक ... ... ... गाउँ पञ्चयतमा वि.सं. १९९४ मार्ग १५ गते
मङ्गलबार आमा स्व. कलावति र बुवा स्व. बृहस्पति अधिकारीको सन्तानको रूपमा स्व.
रुद्रनाघ अधिकारीले यस धरामा अस्तित्व कायम गर्नुभएको थियो । २००२ सालमा आफ्नै
पिताजीबाट अक्षराम्भ गरी लघुकौमुदी, अमरकोष, व्याकरणको अध्ययन गर्नुभएको थियो ।
वि.सं. २०१९ सालमा प्रवेशिका उत्तीर्ण गर्नुभएका वहाँले त्रिभुवन विश्वविद्यालयबाट स्नातक
गरी कास्की जिल्लाकै पोखराको फूलबारीस्थित हालको शिवशक्ति माध्यमिक विद्यालय
(तत्कालीन बाल शिक्षा निकेतन) मा प्रधानाध्यापकको जिम्मेवारी सम्हालेर आफ्नो वृत्ति
आरम्भ गर्नुभएको थियो । २०२४ माघमा निजामती सेवा प्रवेशपूर्व शिक्षणसेवामा समर्पित
हुनुहुन्थ्यो ।

राजापुर छोटी भन्सारको इन्चार्जबाट निजामती सेवारम्भ गरेका रूद्रनाथले २०२५ सालदेखि नै
कास्की जिल्ला हुलाकको हाकीमका रूपमा कार्यसम्हाल्नु हुँदा राम्रो कार्य गरेको परिणाम
२०३२ सालमा निमित्त क्षेत्रीय हुलाक निर्देशकको जिम्मेवारी पाउनु भएको थियो । २०३५
सालमा शाखा अधिकृतमा पदोन्नति भएपछि २०३७ सालदेखि झण्डै दुईदशकसम्म स्थानीय विकास
मन्त्रालय अन्तर्गत सुगम केन्द्रका रूपमा काठमाडौँ, ललितपुर, कास्कीदेखि हिमाली जिल्ला
मनाङ, मुस्ताङमा कार्यानुभव सँगाल्नु भएको थियो । तराईका पर्सा, महोत्तरी, रूपन्देही,
वर्दिया जिल्लादेखि पहाडी जिल्ला तनहुँ, गोरखा, लमजुङ, पर्वत, बाग्लुङ, नुवाकोट, सल्यान
आदि जिल्लामा विभिन्न ओहदामा रही प्रशंसनीय कार्यसम्पादन गरेबापत सम्मान तथा
कदर-पत्रहरूबाट सम्मानित हुनुभएको थियो भने २०४५ मा भूकम्प पीडितोद्धार पदकबाट
विभूषित हुनुभएको थियो । यसरी जीवनको ऊर्जावान् वयका अधिकतर समय धेरै आरोह-अवरोह
पार गर्दै हिमाल, पहाड, तराईका जिल्लाहरूमा रही सरकारीको सेवामा समर्पण गरी
सराहनायोग्य कार्यहरू गर्नुभएको थियो ।

आफ्ना पितृको अवसानपश्चात् वहाँका भोगाइ, अनुभूतिलाई आगामी पुस्तालाई उपहार स्वरूप
पस्कने उत्कण्ठा प्राय: सबै सन्ततिको मनमा हुन्छ नै । तर, कतिपय प्रतिकूलताले सबैका
सन्तानले यो रहरलाई मूर्तरूप दिन सकिरहेका हुँदैनन् । संयोग रहरसँगैको सक्षमताले वहाँका
सन्ततिलाई यो कार्याग्रसर गराएकोमा प्रथमत: मित्र श्रीकान्त अधिकारी लगायत समस्त
परिवारजन एवम् यसका सरोकारवालाहरूप्रति हार्दिक आभार प्रकट गर्नु आफ्नो पहिलो कर्तव्य
निर्वाह गर्दै मलाई अनुकरणीय लागेका प्रात:स्मरणीय रुद्रनाथप्रतिका आफ्ना बुझाइ र
भोगाइहरूलाई संक्षिप्तमा उल्लेख्ने चेष्टा गरेकोछु ।

२०४८ सालमा म क्षेत्रीय योजना कार्यालय, पोखरामा कार्यरत हुँदा वहाँसँग पहिलो देखाभेट
भएको हेक्का छ, मलाई । शालीन व्यक्तित्वका धनी, मृदुभाषी लाग्ने वहाँसँगको पहिलो
सान्निध्यले मलाई वहाँ कार्यरत जिल्ला विकास समितिको कार्यालयमा आफू पनि कार्य गर्न
पाए ! भन्ने रहर जगाएको थियो । संयोग म पनि कास्की जिल्लाकै तत्कालीन लेखनाथ
नगरपालिका स्थापनाकालमा कार्यकारी अधिकृतको जिम्मेवारीमा काम गर्न पुगेँ । प्रस्तुत
सन्दर्भले वहाँसँग थप निकटताको महसुस गराएथ्यो ।

आफू निजामती सेवामा सेवारत रहँदा जहाँ-जहाँ सेवा गर्ने जिम्मेवारी प्राप्त भयो,
त्यहाँ-त्यहाँ उल्लेखनीय कार्यसम्पादन गर्नु/गराउनु भएका व्यहोरा वहाँको वैयक्तिक विवरणमै
उल्लेख छन् । यहाँ दोहोर्‍याउनु खासै औचित्यपूर्ण हुने देखिंदैन । रपनि, धार्मिक एवम् साँस्कृतिक
उन्नयनका माध्यमबाट खाँटी समाजसेवाप्रति जीवनपर्यन्त तल्लीन वहाँले आफ्नो जन्मस्थान मूलत:
फूलबारी क्षेत्रका शैक्षिक संस्थाहरू, बाटोघाटो निर्माण लगायत सञ्चार क्षेत्रमा गर्नुभएका
उल्लेख्य सम्पादनहरू स्मरणीय लाग्दछन् ।

जागीरका दौरानमा म तत्कालीन पोखरा उप-महानगरपालिकाका कार्यालयमा सरुवा भएँ ।
दुर्गमका स-साना जिल्लाहरूमा काम गरेको मेरा लागि त्यो जिम्मेवारी स्वभावत: बृहत् थियो
। तिनताका वहाँ आफैँले स्थापना गरेको नारायणस्थान धार्मिक क्षेत्र विकास समितिमा अध्यक्ष
हुनुहुन्थ्यो । सोही समितिद्वारा आयोजित श्रीमद् भागवत् महापुराणमा र श्री शिवशक्ति
मा.वि. फूलबारीको महायज्ञमा उत्कृष्ट चन्दादाता बन्नुभएका रूद्रनाथ संस्कार सदन पत्यानी,
पोखरा-११, फूलबारीका संस्थापक अध्यक्ष, विन्ध्यवासिनी विराट् महायज्ञका संयोजक,
सिद्देश्वर मन्दिर -- फूलबारीमा दुई कार्यकालसम्म अध्यक्षको जिम्मेवारी सम्हालेको प्रसङ्ग र
जीवनान्त्यकालसम्म नारायणस्थान धार्मिक क्षेत्र विकास समितिमा कार्यरत रहेको व्यहोराले
सरकारी जागीरबाट निवृत्त भएपछि पनि वहाँले आफूलाई धार्मिक तथा साँस्कृतिक उन्नयनमा
समर्पण गरेको प्रमाणित हुन्छ । नारायणस्थान क्षेत्र विकासको सन्दर्भमा
उप-महानगरपालिकाको तर्फबाट गर्न सकिने र पर्ने सन्दर्भहरूमा तार्किक हिसाबले
अन्तरक्रिया भएका व्यहोराहरू अद्यावधि स्मरणीय छन् -- मेरो मानसपटलमा !

उपर्युल्लिखित संलग्नतालाई प्रशंसनीय र स्मरणीय बनाउन वहाँको औषत उचाइको शरीर,
गहुँगोरो वर्ण, मिठासपूर्ण बोली व्यवहारको पगरी गुतेको शलीन व्यक्तित्व सहायकसिद्ध
ठान्दछु । **आफूभन्दा ठूलाप्रति आदरभाव र सानाप्रतिको प्रेमभाव** वहाँका अनुकरणीय एवम्
स्मरणीय वैभव लाग्दछन् । यो कृतिमार्फत् रुद्रनाथले आफ्नो जीवनकालका आर्जन, अनुभव,
भोगाइहरू आगामी पिँढीलाई मार्गदर्शक हुने गरी वहाँका सन्ततिहरूले हस्तान्तरणको प्रयास
गर्नु पनि मेरा लगि अर्को स्मरणीय कार्य लागेकोछ । यो कार्यमा पूर्ण सफलता मिलोस् भन्ने
हार्दिक चाहना प्रकट्दै वहाँको दिवङ्गत आत्माको चिर शान्ति र बैकुण्ठवासको कामनामा
वहाँका सन्ततिहरूमा यो अभिभावकीय अभावलाई सहन गर्ने शक्ति मिलोस्; सबैको भविष्य
ऊर्जाशील, सिर्जनात्मक, रोचक, फलदायी एवम् मनचिन्ते बनोस् भन्ने मङ्गलमय शुभकामना व्यक्त
गर्दछु । मलाई यो सु-अवसर जुटाइदिने मित्र श्रीकान्त अधिकारीप्रति हार्दिक आभारसहित
!!!

**...सके सपारौं, नसके नबिगारौं...**

*#हामीसबैकोकल्याणहवोस्#*

२०७८ मार्ग ८ गते बुधबार

**हाल : कीर्तिपुर-२, मध्यनगर, काठमाडौँ ।**
