*(१८ वर्ष पहिलेको डायरीबाट)*

**प्रसङ्ग चौपाया पार्किङ्ग र पशु बधशाला**

**दुनै बजारको सरसफाइ : सहभागिताको अनिवार्यता**

- *तिलक पौडेल*

**पृष्ठभूमि :**

क्षेत्रफलको हिसावले भक्तपुर जिल्लाभन्दा ठूलो भिजेर गाउँ विकास समिति रहेको डोल्पा
जिल्ला स्वयं महाकाली अञ्चलभन्दा पनि ठूलो भूभागमा फैलिएकोछ । ६५०० फिटको उचाइमा
रहेको दुनै, यस जिल्लाको सदरमुकाम हो । भोट क्षेत्र, मध्य क्षेत्र र तली भुटान गरी ३
भागमा विभाजन गरिएको यस जिल्लामा यातायातको निर्बैकल्पिक साधन हवाइजहाजको
विमानस्थल जुफाल र सदरमुकाम दुनै मध्यक्षेत्रमा पर्दछन् । जम्मा २३ गाउँ विकास समितिहरूमा
बाँडिएको यो जिल्लामा नेपालकै सबैभन्दा गहिरो ताल फोक्सुण्डो ताल रहेकोछ । प्राकृतिक
वैभवताले सम्पन्न भएतापनि यहाँ जन सचेतनाका थप प्रयासहरू अत्यावश्यक देखिन्छन् । किनभने,
यहाँ शिक्षा, धन-सम्पत्तिको हुने र नहुने बीच ठूलो अन्तर पाइन्छ । सरकारले ल्याइदिएको
खानेपानी योजना बिग्रिदिए मर्मतको माग गरी केही रकम हात पार्न हुन्थ्यो भन्ने प्रायः
सामाजिक अगुवाहरू आफैँ परम्परागत कुवाको फोहोर पानी पिउनमा सङ्कोच नमान्ने परिस्थिति
पनि यहाँ नियाल्न सकिन्छ । प्रस्तुत पृष्ठभूमिमा विकासका किरणहरू सदरमुकामबाट फिँजाउन
जिल्ला विकास समितिले समन्वयको छाता उघारी सरकारी एवम् गैर सरकारी र स्वयंसेवी एवम्
निजी क्षेत्रका सङ्घ, संस्थाहरूलाई परिचालन गरिरहेकोछ । यस आलेखमा सरसफाइलाई
केन्द्रबिन्दु मानी यहाँको तीतो यथार्थता र समुज्ज्वल भविष्यको आँकलन गर्ने चेष्टा गरिएकोछ
।

**विद्यमान अवस्था :**

वास्तवमा स्वास्थ्य र सरसफाइ प्रत्यक्ष जनसरोकारको विषय हो तापनि स्वयं सदरमुकाम दुनैमा
समेत यसप्रति संवेदनशील भएको पाइँदैन । भेरीमा सोझै मिसाइएका बजार सदरलाइनका
शौचालयहरूमा यथावश्यक पानी समेत नपोखी दिनाले पहिलो चोटी हिँड्ने व्यक्तिले नाक थुनेर
हिँड्नु पर्ने अवस्था विद्यमान छ । चौरी, गधा-खच्चड-घोडा, भेडा-बाख्रा अर्थात् चौपायाहरू
यहाँका ट्रकहरू हुन् - याने मालबाहक यातायातका साधनहरू । सामान बजारमा पुर्‍याएर
बिसाएपछि विचरा मुक पशुहरू आफ्नो मनखुशी गर्न चाहन्छन् । निर्धारित चरिचरनको व्यवस्था
पनि छैन, कतै पार्किङ्गको व्यवस्था पनि छैन । सदर बाटोमै चौपाया पार्किङ्ग गर्ने,
सहजतामा भेडाबाख्रासमेत जिल्ला विकास समितिको परिसरमा हुली दिने नभए अनियन्त्रित
रुपमा खुला छाडिदिने जस्ता विद्यमान अवस्थाहरूले बजार वाध्यतावश फोहोरिएको छ, जुन
अवस्थाहरू सुव्यवस्था एवम् सफाइका लागि नसुहाउने र तत्कालै सुधार गर्नुपर्ने अवस्थाहरू हुन् ।
अर्कोतर्फ दुनै बजारमा दैनिक औषत ३÷४ वटा खसी÷बोका÷भेडा÷बाख्रा आदि काटिने गरिन्छ ।
जसका उपभोक्तहरू भनेका यहाँका वरिष्ठ व्यक्तिहरूदेखि त्यही मासु काट्न सहयोग गरेवापतको
बिल्लोमा मन बुझाउने/बुझाउन विवश व्यक्तिसम्म हुन् । तरपनि हालसम्म मासु काट्नको लागि
कहीं, कतै र कहिल्यै कसैले रोक नलगाएकाले साँघुरो बाटो छेउमा, खच्चडको लिदीमाथि भएपनि
प्लाष्टिक ओच्छ्याएर हावाले उडाएको माटो बालुवा मिसिए पनि उल्लिखित स्थान र तरिकाले
नै काट्ने/कटाइने गरिएकोछ, जसले सार्वजनिक स्वास्थ्यमा प्रत्यक्ष र प्रतिकूल असर पारेकै
हुनुपर्दछ ।

नीतिगत निर्णय :

उल्लिखित परिवेशलाई मनन गरी हालै जिल्ला विकास समितिको बैठकबाट कालिका मन्दीरदेखि
तिप्लाखोला धुपीरुख÷सल्लीफेदसम्मको बजारक्षेत्रमा अनियन्त्रित रुपमा चौपाया छाडा छाड्न
नपाइने निर्णय गरेकोछ । त्यस्तै स्वस्थ पशुको मासु सफा तरिकाले काटी शरीरावश्यक
प्रोटिनको आपूर्ति गराउने हेतुले पशु बधशालाको सम्भाव्यता एवम् स्थान छनौटका लागि पशु
सेवा कार्यालयका प्रमुखको संयोजकत्वमा जिल्ला प्राविधिक कार्यालयका प्रमुख र मालोपोत
कार्यालयका प्रमुख रहेको एक उपसमिति गठन गरेकोछ ।

**कार्यान्वयन पक्षको अपेक्षा :**

धुमपान स्वास्थ्य प्रतिकूल हुन्छ भन्ने थाहा भएपनि भद्र देखिने बुझक्कडले सार्वजनिक स्थानहरूमा
मीष्ठ भोजनपश्चात खैनी या चुरोट उडाएकै देखिन्छ । त्यस्तै घोडा खच्चड आदिको लिदी
गन्हाएपनि, जिल्ला विकास समितिको परिसर कान्जीहाउस जस्तै भएपनि, मासु खाँदा
किरिङ्ग-किरिङ्ग ढुङ्गा लागेपनि बसीसकेको वानी छाड्न नसकिने र सोही वानी उपयुक्त लाग्ने
मानवीय स्वभाव यहाँ पनि बिकल्प बन्ने कुरै भएन । परिणाम आफ्नो वानी सुधार्न तर्फभन्दा
सार्वजनिक हितलाई ध्यानमा राखी जिल्ला विकास समितिबाट लिइएको निर्णयप्रति अवज्ञा
दर्शाएर आफ्नो शान थपिएको महशुष गर्नेहरू पनि नभेटिएलान् भन्न सकिन्न । त्यसैले यसको
कार्यान्वयनमा यहाँका सुझबुझयुक्त नेतृत्व÷व्यक्तित्वहरूको सकारात्मक सहभागिता निर्णय
कार्यान्वयनको अनिवार्य अपेक्षा हो । जसबाट सरसफाइ सम्बन्धी चेतनाको अभिवृद्धिमा समेत
टेवा पुग्न सक्ने आशा राखिएकोछ । रपनि, अटेरी हुनसक्ने सम्भावनालाई मध्यनजर गर्दा
स्थानीय प्रशासन एवम् सुरक्षाकर्मीहरूको सहयोग पूर्णापेक्षित छ ।

**अपेक्षित प्रतिफल :**

यदि उल्लिखित विभिन्न पक्षहरूबाट अपेक्षित एवम् नतिजोन्मुख सहभागिता भएमा, लगत्तै -

- सार्वजनिक सडकमा पशु पार्किङ्ग नगर्न स्थानीय नेतृत्व एवम् सचेत समूहले उत्प्रेरित गराउने
  छ,

- अनियन्त्रित रुपमा पशुहरू पार्किङ्ग हुने छैनन्,

- अनियन्त्रित पशु पार्किङ्गबाट फोहोरिएको सार्वजनिक बाटो-घाटो सफा भएका हुनेछन् ,

- भेरी नदी पारी, उपल्लो दुनै, धुपीचौरतिर निर्धारित ठाउँमा पशु पार्किङ्गका लागि नयाँ
  पहल शुरु हुनेछ, जसबाट -

  - ‍यत्तिकै फालिएका जग्गामा सामान्य बार बन्देज गरी स--शुल्क पार्किङ्ग क्षेत्रहरू
    निर्माण हुनेछन्,

  - प्रति चौपायाको पार्किङ्ग शुल्क सर्वसम्मतिमा निर्धारण गरिनेछ,

  - पार्किङ्ग शुल्कलाई समुचित परिचालन गरी निजीक्षेत्र÷व्यक्ति लाभान्वित हुनेछन् ।

- उपयुक्त ठाउँमा पानीको धारा, आगो फुक्ने अगेनु÷चुल्हो, सफा स्ल्याव, फोहोरको उचित
  निकासको व्यवस्था मिलाइएको पशु बधशालाहरू स्थापना गर्न निजी क्षेत्रहरू अघि बढ्नेछन् ।
  जसमा, फोक्सुण्डो कर्मचारी मिलन केन्द्र, राप्ती सेवा समाज, डोल्पा उद्योग वाणिज्य
  सङ्घ, जुम्लेली एकता मञ्च जस्ता सङ्घ, संस्थाहरू हुन सक्छन्,

- अनियन्त्रित र जथाभावी मासु काटिने छैन,

- दैनन्दिक रुपमा मासु काट्नेवालाले बधशाला व्यवस्थापकलाई तोकिएको शुल्क बुझाउने छन्,
  जसको इमान्दारिता अन्य क्षेत्रका लागि समेत अनुकरणीय हुनेछ,

- स्वस्थ र सफा मासुको आपूर्ति हुनेछ,

- नियमित आम्दानीले बढ्ने आयास्रोतबाट निजी क्षेत्रले अन्य सिर्जनशील कार्यारम्भ गर्नेछन्,

- सम्पूर्ण चौपाया धनी एवम् मासु व्यवस्थापकहरूले उल्लिखित व्यहोरा कार्यान्वयन गरी बजार
  सफाइ अभियानमा आफ्नो सक्रिय सहभागिता दर्शाउने छन् । जसकालागि -

  - जिल्ला विकास समितिको कार्यालयले सार्वजनिक सूचनाहरू जारी गर्नेछ,

  - सुरक्षाकर्मीहरूले बजार भित्रिने पशुहरूलाई अनियन्त्रित नछाड्न गरिएको सूचनाबारे
    (कालिका मन्दीर र सल्ली फेदमै) जानकारी गराउने छन्,

  - मासु निर्धारित पशु बधशालामा काट्न÷कटाउन लगाइनेछ,

  - अटेरी गर्नेहरूलाई स्थानीय प्रशासनबाट कानूनन कारवाही गरिनेछ ।

**निष्कर्ष :**

मान्छेले गरे के हुँदो रहेनछ र ! भन्ने भनाइको व्यवहारिक रुप देख्न पाइनेछ । धनमुखी भावना
एवम् स्वास्थ्यप्रतिको न्यून चेतनाको परिणति, नवागन्तुकहरूले सदरमुकामकै दृष्यावलोकनमा नाक
खुम्च्याउन परिरहेको वर्तमानमा सम्बन्धित सरोकारवालाहरूको अनिवार्य र सक्रिय
सहभागिताबाट निःसन्देह दुनै बजारको मुहार फेरिनेछ, सफा र व्यवस्थित बन्दै जानेछ, जसबाट
दुनैबासीहरूको शान थप गर्विलो हुनेछ । हुन्छ ! व्यवस्थितताको शुरुवात चौपाया पार्किङ्ग र
पशु बधशालाबाटै गरौ न त ! सबैलाई त्रिपुरासुन्दरी माताले सत्प्रेरणा दिउन् ।

**-: अस्तु :-**

*२०६० आश्वीन ५ गते सोमबार*

**दुनै, डोल्पा ।**
