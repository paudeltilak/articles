**राष्ट्रिय स्वतन्त्र पार्टीका सभापति रवि लामिछानेलाई पत्र**

राष्ट्रिय स्वतन्त्र पार्टीका सभापति रवि लामिछानेज्यू,

नमस्कार ।

हालै सम्पन्न उपनिर्वाचनमा पहिलाको भन्दा बढी जनमत हासिल गरी पुन: सांसद बन्नुभएकोमा
हार्दिक बधाई अनि पूर्ण सफल एवम् सिर्जनशील कार्यकालको लागि मङ्गलमय शुभकामना !
विश्वमञ्चमै आफ्नो विद्वतताको पहिचान गराउन सफल डा. स्वर्णीम वाग्लेलाई नेपाली काँग्रेसले
पाखा लगाउन थालेकोमा हामी सर्वसाधारणलाई अन्यौल सिर्जना हुने दुई ध्रुवहरू (तपाईँ
मिलेनियम च्यालेञ्ज कर्पोरेशनका विरोधी लाग्ने र वाग्लेजी कट्टर हिमायती देखिने) एउटै
राजनैतिक बेडा पार लगाउने गरी सहयात्रारम्भ गर्दै विजयी हुनु/बनाउनु भएकोमा पनि
हार्दिक बधाई एवम् शुभकामना !

यतिखेर तपाईँलाई तानातानको अवस्था एकातिर छ भने अर्कोतिर आफ्नै दलबाट भोलि
शुक्रबारसम्ममा सरकारलाई समर्थन कायम राख्ने वा फिर्ता लिने, सरकारमा जाने वा नजाने
जस्ता सङ्गिन स्थितिको टुङ्गो लगाउनुपर्ने अवस्था देखिन्छ । वास्तवमा यो बेलाको तपाईँको
दलको निर्णय नि:सन्देह दुरगामी असर पार्ने हिसाबको हुनेछ । सरकारमा सहभागी हुँदा
मुलुकको चौथो ठूलो दलका हिसाबले सरकारमा सम्मानजनक हिस्साको दावी आफैँमा जरुरी हो ।
सरकारको समर्थन फिर्ता लिएमा स्वभावत: प्रचण्डको सरकार धरासाही हुन्छ, यो मानेमा
साविकका मन्त्रालयहरूसहित सरकारमा आउन प्रचण्डले भन्नु आफैँमा स्वभाविक देखिन्छ । देउवाले
स्वास्थ्य मन्त्रालय दिन नसकिने भनेपछि ओलीले तिम्रै नेतृत्त्वमा सरकार गठन गर, हामी
पछाडिबाट समर्थन गर्दछौँ भनी साना दलहरूको बिचमा कार्यगत एकताको पहल पनि
अस्वभाविक देखिँदैन । भला यी प्रसङ्गहरू जेसुकै होउन्, यदि सरकारमा जाने वा आफ्नै नेतृत्त्वमा
सरकार गठन गरेमा निम्म व्यहोरा मनन गर्नुहोला भनी यो पत्र लेख्ने प्रयास गरेको हुँ ।
किनभने सबै ठूला दलहरूले जनपरीक्षाको आरनमा खरो देखिएनन्, जनहितमा कामकारवाही गर्न
अलमलिए । नेपालबाट पनि नुतन थालनी हुनसक्ने कल्पना त परै जावोस्, आफू र आफ्नाले गरेका
कर्तुतहरूलाई ढाकछोप गर्ने प्रकृतिका संवैधानिक आयोगहरू बनाएर जननयनमा छारो हाल्ने
दुष्प्रयास गरिरहेकाले तपाईँको भ्रष्टाचार विरोधी अभियानले उनीहरूको अन्तरहृदयमा भूइँचालो
गएको हुनुपर्छ । यसमा कत्तिपनि खुट्टा नकमाउनु होला, राम्रो काममा अघि बढ्नुहुँदा
चितवन-२ को समर्थन अन्यान्य निर्वाचन क्षेत्रमा पनि प्राप्त हुनेछ ।

\'संवैधानिक समाजवाद\' को नयाँ पदावलीको प्रयोगसँगै संविधानमै भएको प्रदेशतहको
निर्वाचनमा उम्मेदवारी नदिएर प्रदेश अनावश्यक तह हो भन्ने सन्देश दिएथ्यो रास्वपा.ले ।
हुनपनि गएको पाँचवर्षमा प्रदेश सरकारका नाउँमा करिव २२/२३ अर्व बराबरको बेरुजु कायम
भएकोछ ।
