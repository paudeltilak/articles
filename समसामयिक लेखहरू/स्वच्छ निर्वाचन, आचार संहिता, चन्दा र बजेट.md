**स्वच्छ निर्वाचन, आचार संहिता, चन्दा र बजेट**

\- निर्मल बेहोशी

पृथ्वीको कुनैपनि सीमाबद्ध भूभागलाई देश अथवा भनौं राष्ट्रको स्वामित्वमा रहेको जमीनलाई
देश भनिन्छ । त्यस देशमा रहने/बस्ने बासिन्दालाई देशबासी वा जनता भनिन्छ । सम्पूर्ण
देशबासीलाई समष्ठीमा राष्ट्र भनेर सर्वोच्च कानून - संविधानमा पनि परिभाषा गरिएको
हुन्छ/छ । राष्ट्रलाई एउटै नीति, नियममा आबद्ध गराउन र सुसञ्चालन गर्न ऐन कानूनको
तर्जुमा एवं कार्यान्वयन गरिन्छ । तिनै ऐन कानूनको आधारमा राष्ट्र चलाइएको हुन्छ । अझ
प्रजातान्त्रिक मुलुकहरूमा त रजाइ नै कानूनबाट हुने हुँदा कानूनी राज्य (Rule of Law) लाई
संवैधानिक रूपमै व्याख्या गरिएको हुन्छ । यसरी राज्य सञ्चालन गर्न/राजगर्न विभिन्न
राजनैतिक दलहरू क्रियशील रहेका हुन्छन् । तिनीहरूको मूख्य काम भनेको राष्ट्रलाई पृथ्वीका
अन्य देशको तुलनामा समुन्नत, विकसित बनाउनु हो । जसका लागि दलहरूद्वारा अवलम्बन गरिने
नीतिलाई सामान्यार्थमा राजनीति भनिन्छ । यस मानेमा हरेक पार्टी अर्थात् दलहरूको
आ-आफ्नै किसिमको राजनीति हुन्छ, भला गनतव्य अन्ततः एउटै किन नहोस् ।

नेपालको सन्दर्भमा देशबाट रोग, भोक, अशिक्षा हटाउनु पर्ने पक्षलाई अन्ततः सम्पूर्ण
दलहरूको साझा गन्तव्य मानिन्छ । त्यसैको प्राप्ति हेतू धेरै राजनैतिक दलहरूले आ-आफ्ना
घोषणापत्रहरू जनसमक्ष जारी गरेका हुन्छन् । हरेक राजनैतिक दलहरूले तिनै घोषणा पत्रलाई
आफ्नो कसम/वादा बनाई जनताको घरदैलोमा पुग्दछन् र निर्वाचनमा तिनै वादाका आधारमा
जनताले अफ्नो पक्षलाई विजयमाला पहिर्‍याउन भन्ने तर्फ सबै प्रयासरतः रहन्छन् । वास्तवमा
स्वच्छ रूपबाट सम्पादन गरिने उक्त कार्य राजनीतिकर्मीको लागि प्रजातान्त्रिक कर्तव्य र
आचरण हो र हुनुपर्दछ पनि ।

यसै तथ्यलाई मनन गरी निर्वाचन आयोगले २०५६ सालमा सम्पन्न भएको आम निर्वाचनमा
सर्वदलीय सहमतिका आधारमा मितव्ययितायुक्त चुनाव हुनुपर्ने मान्यता अँगालिएको आचार
संहिता प्रकाशमा ल्याई लागू गर्ने प्रयास गरेको थियो । जसमा कुनैपनि दलका वा स्वतन्त्र
उम्मेदवारहरूले चुनाव प्रचार-प्रसारका क्रममा यतिवटासम्म गाडी प्रयोग गर्न सक्ने, यतिसम्म
पैसा खर्च गर्न सक्ने र सोको जानकारी अनिवार्य रूपले निर्वाचन आयोगमा पेश गर्नुपर्ने जस्ता
प्रावधान राखिएको थियो । त्यतिमात्र कहाँ हो र ! पर्चा, पम्प्लेटहरू रङ्गिन बनाउन
नपाइने अर्थात पोष्टरहरूमा दुई रङ्गको मात्र प्रयोग गर्न सकिने, वाल पेटिङ्ग नगर्ने, तुल
व्यानरहरू राख्न नपाइने जस्ता व्यहोराहरूको व्यवस्था गरेर साविकका चुनावहरूको तुलनामा
त्यसपटकको चुनावलाई मितव्ययी बनाउने चेष्टा गरेको देखिन्थ्यो । यस मानेमा मतदाताहरूलाई
कुनै पनि किसिमले प्रभाव पार्न नहुने, डर, त्रासको वातावरण सिर्जना हुन नहुने, आर्थिक
प्रलोभन देखाउन नपाइने जस्ता व्यहोराले निर्वाचनलाई पूर्णरूपले निष्पक्ष, स्वच्छ,
धाँधलीरहित, मितव्ययी गराउन निर्वाचन आयोग र राजनैतिक दलहरूले केन्द्रीय तहमा
प्रतिबद्धता जाहेर गरेका थिए । यो व्यहोरा आउँदै गरेको संविधानसभाको ऐतिहासिक
निर्वाचनमा पनि लागू हुनु अनिवार्य देखिन्छ । हुन त निर्वाचन आचार संहिता बन्नै बाँकी छ,
आयोगले मस्यौदा तयार पारी सबै दलहरूलाई उपलब्ध गराई पहिलो चरणको छलफलको पनि
आयोजना गरिसकेको अवस्था छ, शायद उल्लिखित व्यहोराहरू समावेश गरिने नै छ, नभएपनि
समयसापेक्ष परिमार्जन सहित संहिता बनाइनु पर्दछ भन्ने यस लेखको सदासय हो । किनभने,
उसबेला वास्तविकता सोचेभन्दा अलिक पृथक् रहेथ्यो । कतिपय जिल्लाहरूमा त आचार संहिता
उल्लङ्घनका उजुरीहरू पनि परेथे, कतिपय निर्वाचन क्षेत्रहरूमा पुनः स्थानीय स्तरीय आचार
संहिता पनि जारी गरिएथे । रपनि त्यस्ता आदि-इत्यादि कुराहरू हुनुले निर्वाचनलाई आपेक्षित
रूपमा सम्पन्न गराउन नसकिएको प्रमाणित गर्दथ्यो, तापनि छिटपुट घटनाका बावजूद त्यो
निर्वाचन तुलनात्मक रूपमा शान्तिपूर्ण ढङ्गबाटै सम्पन्न भएको मान्नु पर्दछ । तसर्थ,
त्यसबेलाका त्रुर्टिहरूबाट पाठ सिकी आगामी जुनसुकै निर्वाचनहरूलाई पनि स्वच्छ, निष्पक्ष,
धाँधलीरहित, मितव्ययी बनाउन सकिने किसिमले व्यवहारिक निर्वाचन आचार संहिता बनाउनु
अहिलेको आवश्यकता हो ।

वास्तवमा आम निर्वाचन भनेको सामान्यतः ५/५ वर्षमा आउने पर्व हो । त्यस्तै संविधानसभाको
निर्वाचन भनेको त हाम्रो सन्दर्भमा हालसम्ममा पहिलोपटक आउँदै गरेको महापर्व हो ।
दसैँ-तिहार भनेको त वर्षैपिच्छे मनाउन पाइन्छ । यस मानेमा दसैँ-तिहारमा भन्दा पञ्चवर्षीय
चाड - आम निर्वाचनमा खर्च बढी गर्ने मन पल्हाउनुलाई कति र कसरी अनुचित भन्ने ? हुन
पनि कतिपय दलहरूका उमेद्वारहरूले त आ-आफ्ना प्रचारकहरूलाई मनचिन्ते रकमसाथ साम, दाम,
दण्ड, भेद जस्ता सम्पूर्ण नीतिको कार्यान्वयन गर्ने अधिकारसमेत दिएर आफ्नो शान-शौकात,
धाक-रवाफ देखाउने रहर गरेको पाइन्छ । यो हिसाबले त झण्डै एक शतकको प्रयासबाट प्राप्त
संविधानसभाको निर्वाचनमा अझ बढी साधन-स्रोतको दुरूपयोग (?) नहोला भन्न सकिंदैन ।
अब, त्यो साधनको स्रोत खोजी गर्ने हो भने कतिपयको पैतृक सम्पत्ति, कतिपयले आफैँले विगतमा
उचितानुचित ढङ्गले आर्जन गरेको सम्पत्ति, कतिपयलाई विजयमाला खरिदका हेतुले धनी दलले
वितरण गरेको सम्पत्तिको रूपमा भेटिन्छ भने कतिपय दलहरूले आफ्नमा शुभचिन्तकहरूबाट अथवा आफू
शक्तिमा रहँदा बाध्यतापूर्वक उठाएको चन्दालाई उल्लिखित साधनको रूपमा प्रयोग गर्ने गरेको
पाइन्छ । तसर्थ सर्वसाधारणको जानकारीका लागि वस्तुगत र स्पष्ट निर्वाचन
आचार-संहिताको निर्माणलाई मितव्ययी, धाँधलीरहित, स्वच्छ एवं निष्पक्ष चुनावको
पूर्वाधारको रूपमा लिइनु पर्दछ ।

यहाँ राजनैतिक दलहरूको चन्दाप्रियता/चन्दाआतङ्कका विषयमा संक्षिप्त चर्चा गर्ने प्रयास
गरिएकोछ । यस अर्थमा चन्दा केलाई भन्ने ? बारेमा अहिलेसम्मको प्रचलन नियाल्नु सान्दर्भिक
हुनेछ । वस्ति-वस्ति, घर-घर, टोल-टोलमा पुगेर स्पष्टाङ्क लेखिएको रसिद रूपी चेक दिएर
तराइ फोरम अथवा माओवादीले उठाएको/उठाउनेदेखि फुटपाथमा बसेर चन्दा थाप्ने हातका
औँलासमेत महारोगले गुमाएका मगन्तेलाई "कतै खस्छ कि ! बरु यसलाई दिए त धर्म मिल्ने भए
मिलिहाल्ला \..." सोची केही किन्दा फर्केका खुद्रा रकम चन्दा थापेको कपडामा मिल्काउँदा
जम्मा हुनेसम्म, नारी समानता र स्वतन्त्रताको बिगुल घन्किरहको वर्तमानमा गाउँ वस्तिमा
केही गरौँ भन्ने मनशाय साकार होस् भन्ने हेतुले गाउँमा कोही नौला-पौला पाहुना आउँदा अथवा
गाउँमै कहीँ, कसैकोमा, केही उत्सव (विवाह, व्रतबन्ध, पूजा-आजा आदि) मनाउँदा सामाजिक
भलोका निम्ति भनी उठाएको/उठाइनेदेखि राजनीति सञ्चालनका लागि दलहरूले कार्यकर्ता,
किसान, शिक्षक, विद्यार्थी, कर्मचारी, बुद्धिजीवीहरूबाट उठ्ने/उठाइने तोकिएको वा
ठेकिएको रकमसम्मलाई सामान्यार्थमा चन्दा भन्ने गरिएकोछ ।

भला जुनसुकै रूपमो किन नहोस्, चन्दा यसै जम्मा हुँदैन । यसका लागि घर दैलौमा पुग्नेदेखि
व्यक्तिगत टाउका छुनेसम्मको कार्य सम्पादन हुनुपर्दछ । यो पनि यक्तिकै हुने कुरा होइन,
निश्चित व्यत्तिका लागि मनग्गे समयको खपत आवश्यक हुन्छ । यसरी हेर्दा, राजनीति
सञ्चालनका लागि पार्टीहरू समृद्ध नहुँदा चन्दा सङ्कलन गर्नपर्नु र चन्दा सङ्कलन गर्न आर्थिक
रुफले सक्रिय जनशत्तिको उर्वर समय खपत हुन्छ । यसबाट अन्ततः सोही राजनैतिक आचरणलाई
व्यवहारमा ढाल्नका लागि समर्थन जुटाउने समयको कमी हुन जान्छ । किनभने जुनसुकै तह र
तप्काको जोकोहीसँग पनि दिनमा २४ घण्टा समय हुन्छ । एकै समयमा दुई वा दुईभन्दा बढी
कार्यसम्पादन गरेभन्दा बाहेक कार्यसमयको योग २४ घण्टाभन्दा बढी निकाल्न सकिने हुँदैन ।
यस मोनमा सक्रिय युवाहरूको उर्वरशील समयको अधिक हिस्सा देश विकासका लागि सोचिएको
राजनैतिक विचारको प्रचार-प्रसारमा र जनचेतना जगाउनमा खर्चिनु पर्नेमा चन्दा सङ्कलनको
कामले राजनीतिको कार्यान्वयनमा न्यून समय उपयोग भैरहेको पाइन्छ । त्यसैले हामीकहाँ
राजनीति बुझेरभन्दा व्यक्ति विशेषलाई हेरेर निर्वाचनमा अमूल्य मतदान गर्ने/गरिने प्रचलन
हाबी छ । के यो नै हरेक राजनैतिक दलहरूको मनिषा हो ? यदि होइन भने विकल्प के छ ?
जस्ता विषयमा नियाल्ने चेष्टा गरौं ।

राजनैतिक भावनाको सघन प्रचार-प्रसार गरी समर्थक जुटाउने जिम्मेवार जनशक्तिले सो
कार्यका लागि आवश्यक समयलाई बाँडेर चन्दा सङ्कलनको काममा खर्च गर्नु सर्वथा अनुपयुक्त
देखिन्छ । किनभने, नीतिको अवलम्बनबाट मात्रै देश विकासको पथाग्रसर हुन्छ र गति लिन्छ ।
यदि देश अघि लम्कन सकेन भने त्यसको अपयश, द्वोष नेता/नीति निर्मातामा जान्छ र जानु
पनि पर्दछ । हैनभने किन नेता लागिरहनु ? त्यस्तो भएमा नीतिमा संशोधन वा परिमार्जनको
अत्यावश्यकता टड्कारिन्छ । वास्तवमा विकास भनेको पुरातन सोच एवं कृतादिमा आउनुपर्ने
नयाँपन हो जुन परम्परागत सोचाइसँग पौंठाजोरी खेलेरमात्र हैन विजिगिषा पनि जरुरी हुन्छ र
यो अलिक चुनौति र जोखिमपूर्ण मानिन्छ । यसउसले गर्दा नयाँपनका लागि नवीनसोच राख्ने
नवयुवाहरूको आरम्भिक पाइला जरुरी हुन आउँछ । हामीकहाँ हालसम्म अधिकाँश राजनैतिक दलहरूले
यही जोशोमङ्गिलो जमातको अमूल्य समयलाई राजनीति सञ्चालनका लागि चन्दा अशुल्ने कार्यमा
अहिलेसम्म खटाई आएको छौं । तर नयाँ नेपालको सोच विकास गर्न र ऐतिहासिक संविधान
सभाको निर्वाचनलाई सुसम्पन्न गर्नका लागि यो प्रचलनमा पनि परिवर्तन गरिनु जरुरी
भैसकेको प्रतीत हुन्छ । यस्तो जनशक्तिलाई त चन्दा सङ्कलनमा भन्दा आ-आफ्ना राजनैतिक
सोचलाई जनताको मनमा स्थापित गराउन घरदैलो कार्यक्रममा परिचालन गरिनु पर्दछ ।
सदस्यता वितरण, नवीकरण एवं लेवी तथा चन्दा उठाउन घरदैलोमा पुगेका व्यक्तिले राजनैतिक
भावको व्याख्यामा समय खर्चंदैनन् र कतिपय व्याख्या गर्न सक्ने पनि हुँदैनन् । यसउसले गर्दा
पनि व्यक्तिमुखी राजनीति हाबी हुन पुगेको हो ।

चन्दालाई अर्को पाटोबाट नियाल्दा, यो स्वदेश वा विदेशमा रहेका राजनैतिक दलहरूका
शुभचिन्तकहरूबाट जम्मा हुने राशि हो । त्यो राशी समष्टिगत राष्ट्रिय आयमा गणना भएकै
हुन्छ - चाहे त्यो किसान, मजदूर, व्यापारी, बुद्धिजीवी, जागीरे, शिक्षक, विद्यार्थी जो
कोहीसँग किन नरहोस् । आखिर, समष्टिगत राष्ट्रिय आयको न्यायोचित वितरणबाट नै देशको
विकास संभव हन्छ । यस मानेमा राष्ट्रिय ढुकुटीभन्दा बाहिर रहेको साधन-स्रोतलाई
वाध्यात्मक वा स्वेच्छिक रूपको चन्दामा प्रयोग हुनुभन्दा लागत सहभागिताका कार्यक्रममा
उक्त स्रोत प्रयोग गर्ने व्यवस्था मिलाउन सकेमा विकासको गतिमा प्रवेग थपिन सक्दछ ।

फेरि चन्दा उठाउन बाध्य गराउने हो भने एउटा व्यापारीले हजारौँ रुपैयाँ दिन मञ्जुर हुन्छ ।
अन्ततः उसले कृत्रिम अभाव सिर्जना गरेरै भएपनि मूल्य वृद्धि गराई लाखौँ कमाइ गरेकै हुन्छ ।
किनभने नोक्सानीमा नगै नाफा कमाउनु व्यापारिक धर्म नै हो र हुनुपर्छ । घाटा खानु
व्यापारिक मान्यता बाहिरको विषय हो । त्यसको भार अन्ततः सर्वसाधारणले बहन गर्नु
परेको हुन्छ । अब एउटा जागिरेबाट चन्दा उठाउने हो भने उसले एउटा चिठी दर्ता गर्दा,
तिरो उठाउँदा, डिग्री लगाउँदा (बिरामीको जाँच गर्दा), भन्सार अशुल गर्दा आफूलाई
सदाचारीको पथबाट बङ्ग्याउँछ, जसबाट चन्दा नउठाउने मौसममा पनि सर्वसाधारणहरू
भ्रष्टाचारको मारमा परिरहन बाध्य हुन्छन् । यसैगरी चन्दा उठाउने कार्य सम्पादन
अधिकांशतः राजनैतिक दलहरूले शिक्षक, विद्यार्थीहरूलाई परिचालित गरेका हुन्छन्, जसले त्यो
वर्गको सिर्जनशिलतामा आँच पुर्‍याएको हुन्छ । यसको चोट पनि अन्ततः
अभिभावक/सर्वसाधारणमा नै पर्न जान्छ । यसरी चन्दा उठाउनु भनेको हरेक कोणबाट
सर्वसाधारणलाई नै आहतित गराउनु हो भन्न सकिन्छ । फेरि, तिनै सर्वसाधारणको हितचिन्तक
भनेकै राजनैतिक दलहरू हुन् । त्यसैले राजनैतिक दलहरूको सुसञ्चालन हुनै पर्‍यो, त्यसका लागि
स्रोतको जुगाड पनि गर्नै पर्ने भो, त्यसो भएपछि त्यो खर्च चन्दा सङ्कलनबाट जुटाउने भन्दा
पारदर्शी ढङ्गले राष्ट्रिय बजेटमै व्यवस्था मिलाउने व्यवस्था मिलउँदा के नै फरक पर्ला र !

"सुने र बिर्सें, देखें र सम्झें, गरें र बुझें" भन्ने लु सुनको भनाइ मुताविक आ-आफ्नो नीतिमा
जनसाधारणलाई ठोस रूपले अनुबन्धित गराउन समेत चन्दा, लेबी उठाउन खट्ने जनशक्तिलाई
उपयोगमा ल्याउन सकिन्छ । हाम्रो जस्तो निरक्षर बहुल मुलुकमा जनचेतना अभिवृद्धिको
कार्यलाई सहज ठानिँदैन र ठान्नु हुँदैन पनि । तर चन्दा सङ्कलनका लागि घर-घरमा पुग्ने
सशक्त ऊर्वरशील जनशक्तिलाई आ-आफ्ना कार्यक्रमहरू लिएर घरदैलामा पुर्‍याउने हो भने अर्थात्
राजनैतिक प्रशिक्षण, प्रचार-प्रसार, जनचेतना फैलाउने जस्ता कार्यहरूमा लगाउन हो भने
जनताले आफ्नो इच्छा बमोजिमको व्यवस्था चयन गर्न आफूलाई सशक्त बनाउने अवसर पाउनेछन् ।
कमसेकम, यो निकट आइरहेको ऐतिहासिक संविधानसभाको निर्वाचन प्रयोजनकै लागि भएपनि
प्रचार-प्रसारको यो व्यवस्था लागू गर्नु समसामयिक हुने देखिन्छ । यदि व्यहोरा उपयुक्त
जँच्यो भने अन्यान्य आवधिक निर्वाचनहरूमा पनि लागू गर्न सकिने हुन्छ ।

तर, दल सञ्चालन खर्चका लागि भने सदा र सबै दलहरूको लागि बजेटमा नै व्यवस्था गर्नु
श्रेयस्कर देखिन्छ । बरु, कसलाई कति बजेट छुट्याउने ? भन्ने विषय विवादरहित नहोला या हुन
नसक्ला । किनभने मह काढ्नेले हात चाट्नु वा पखाल्नु अरूका लागि समान हो र हामीकहाँ यो
सत्यका रूपमा विद्यमान छ । तरपनि पारदर्शिताको पाठ पढाउँदै हिँड्ने राजनेताहरूले अब गुरु
बनेर पनि देखाउन सक्नु पर्‍यो । जनमतलाई साङ्खिकीय आधार बनाउने कि ? प्रतिनिधित्वको
आधार लिने कि ? अथवा त्यस्तो ठोस वस्तुगत आधारको खोजी हुनु पर्‍यो, जसबाट विनियोजित
बजेट उपर कसैको गुनासो आउन नसकोस् र यदि आएमा पनि अवलम्बन गरिएको प्रक्रिया/आधारले
नै उत्तर दिई सबैको जित्त बुझाउन सकोस् ।

सारांशमा, राजनीति सञ्चालनका लागि चन्दा उठाउनु भन्दा राष्ट्रिय बजेटमै रकमको बाँडफाँट
गर्ने र निर्वाचनका बेलामा सर्वसहमतिबाट निर्माण गरिने/गरिएको आचार संहितालाई
अक्षरशः पालना गर्नुले देशहित हुने हुन्छ । यस उपर नीति निर्माताले समयमै सोच्दा पछुतो
नहोला ।

२०६४ असार १६ गते शनिबार,

**कलङ्कीस्थान, काठमाण्डौं ।**
