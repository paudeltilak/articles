**सङ्घीयताको आधार राजनीति**

वर्तमानको जल्दोबल्दो र चर्चाको शिखरमा अवस्थित विषय हो - राज्यको पुनर्संरचना र
पुनर्संरचनाभित्रको गुदी व्यहोरा हो - सङ्घीयता । हामी कतिपय निमुखाहरू यी दुबै
विषयउपर न्यून ज्ञान पनि राख्न सकेका छैनौँ र यो राजनैतिक विषय हो, हामीले भोट दिएका
नेताहरूले जे गर्लान् वा जे भन्लान्; हामी पनि त्यही हो भनौँला भनेर चित्त बुझाएका छौँ ।
हुन त सबै सर्वज्ञ हुन सम्भव पनि छैन । यसोभन्दैमा यस विषयमा केही जानकारी राख्नै हुँदैन
भन्ने होइन कि भन्ठानेर यहाँ सङ्घीयताका बारेमा संक्षिप्त व्यहोराउपर प्रकाश पार्दै यसको
आधार जातीयता, क्षेत्रीयता, भौगोलिकता नभै राजनीतिलाई गरौँ कि भन्ने तर्क सुझाव गर्ने
चेष्टा गरिएकोछ ।

नेपाली शब्दसागरमा संघ = सङ्घ = (सं.,पुं.) समूह, समाज; बगाल, बथान; निर्धारित
उद्देश्य-पूर्ति गर्न बनेको संस्था; बौद्ध-भिक्षुकहरूको मठ वा समाज; प्राचीनकालको प्रचलित
प्रजातान्त्रिक एक पद्धति; वृज्जिसङ्घ; शाक्यसङ्घ आदि; मुद्रा-रक्षा-परराष्ट्र आदि नीति
केन्द्रमा निहित राखी अन्य कार्यमा स्वायत्त शासन गर्ने अनेक राज्यको सङ्गठन वा एकाइ
भनेर सङ्घको अर्थ खुलाएको पाइन्छ । त्यसैगरी सङ्घीय भन्नाले (सं., वि.) सङ्घसम्बन्धी,
सङ्घसित सम्बन्धित भनेर अर्थ्याइएको छ भने सङ्घीयता भन्नाले (सं., स्त्री.) सङ्घीय हुनाको
भाव वा गुण वा प्रकृति भनेर उल्लेख गरिएकोछ । यस मानेमा हाल चर्चामा रहेको सङ्घ भनेको
मुद्रा-रक्षा-परराष्ट्र आदि नीति केन्द्रमा निहित राखी अन्य कार्यमा स्वायत्त शासन गर्ने
अनेक राज्यको सङ्गठन वा एकाइ हो, जसमा आत्मनिर्णयको अधिकारसमेत हुनुपर्ने जिकिर
गरिएको पाइन्छ । यदि आत्मनिर्णयको अधिकारले उल्लिखित भन्दा बाहेकको निर्णयलाई समेट्छ
भने यो सङ्घको परिभाषा वा मान्यता विपरीत हुन्छ ।

त्यसो हो भने सङ्घको गठन कसरी गर्ने ? यदि क्षेत्रीयताको आधारमा गठन गर्ने हो भने
जनसङ्ख्या र भूगोलको आधार लिएर अहिले भएको विकास क्षेत्रहरूलाई परिमार्जन गरी
सङ्घहरूको नयाँ नामाकरण गरे भयो । भारतकै उदाहरण लिउँ भनेपनि उत्तर तिरको अञ्चल
उत्तराञ्चल, मध्यतिरको प्रदेश मध्यप्रदेश जस्ता नामाकरण गरिएका सङ्घहरू प्रचलनमा छन् ।
हामीले पनि पूर्वाञ्चल, मध्यमाञ्चल, पश्चिमाञ्चल जस्ता नाम राखेर विकास क्षेत्रमा विभाजन
गर्दा उल्लिखित सोचै राखेको प्रतीत हुन्छ । आखिर नयाँपन दिने एउटा उपाय भनेको ठूलाबडा
भनाउँदाले अवलम्बन गरेको व्यहोरामा अलिकति परिमार्जन गरेर लागू गर्नु न हो । तर यसो
गर्दा हालको वैषम्यतामा कसरी समानता कायम गर्ने भन्ने प्रश्न अनुत्तरित नै रहन्छ । आखिर
कर्णाली प्रदेशको दुर्गमता कायमै राख्ने हो भने किन पो यो अभ्यास गरिटोपल्नु पर्‍यो र !
यो अवस्थामा गरिएका विकास प्रयासहरू त निरर्थकै सावित न भएका छन् ! यस अर्थमा
हामीकहाँ क्षेत्रीयता अथवा भौगोलिकताका आधारमा सङ्घको गठन गरिनु उपयुक्त देखिँदैन ।

अब सङ्घ गठनको अर्को आधार भनेको जातीयताको आधार पनि हो । छिमेकी मुलुक भारतकै
उदाहरण लिउँ भनेपनि तामीलहरूको बसाई भएको तामीलनाडु, मराठीहरू बस्ने क्षेत्रलाई मेरठ
जस्ता सङ्घहरूको गठन भएको पाइन्छ । यस्तै व्यहोरा हामीकहाँ पनि लागू गर्ने तर्कबाट
तमुवान, लिम्बुवान, थरुहट जस्ता नामाकरणबाट लागू गर्ने चेष्टा गरिएको देखिन्छ । त्यसो
गर्दा तमुवानमा रहेको अन्य जातजातिहरूले फेरि अल्पसङ्ख्यकको नाममा आन्दोलन गरेर अन्ततः
शान्ति सुव्यवस्था कायम हुन नदिने त हैनन् । यो पनि विचरणीय पक्ष मानिनु पर्दछ । कि त
ती जातीय सङ्घहरूमा रहेका अल्पसङ्ख्यकहरूलाई आफ्नै सङ्घतिर जाऊ भन्नु पर्‍यो । त्यसो गर्न
पनि सबै जातजातीका सङ्घ बनाउनु पर्नेभयो । यतिका जातजातिका सङ्घहरूको स्थापना पनि
सम्भव देखिँदैन । तर हामीहरू अहिलेसम्म यिनै सेरोफेरोमा रहेर उही छिमेकी ठूल्दाजूले झैँ
उल्लिखित विधिहरूलाई मिसमास पारेर क्षेत्रीयता र जातियताको आधारमा सङ्घहरूको निर्माण
गर्न लागी परेका छौँ । विभिन्न दलहरूबाट आ-आफ्नै तर्क प्रस्तुत भैरहेका छन् । अझै ठोस आधार
बनाएर सङ्ख्या यकीन गर्न सकिएको देखिँदैन ।

देश उँभो लाग्न विकास चाहिन्छ, विकास हुन राजनैतिक स्थिरता, शान्ति, सुव्यवस्था हुनु
जरुरी हुन्छ । अनि शान्ति, सुव्यवस्था हाम्रो जस्तो अल्पविकसित मुलुकमा फोहोरी
राजनीतिसँग सम्बन्धित हुन्छ भन्छन् विद्वानहरू र देखिएको पनि छ त्यस्तै । अरू त अरू एउटै
आमा बाबुका छोराहरू पनि यदि राजनैतिक फरक आस्थाका भएमा आपसी झै-झगडा भएको पाइन्छ,
जवकि समान राजनैतिक आस्था भएका भिन्न जातिका व्यक्तिहरू भएपनि मिलेर बसेको पाइन्छ -
वस्ति-वस्तिमा नियाल्ने हो भने । अनि सङ्घीयताको आवश्यकता भनेको विकासमा प्रवेग थप
गर्न अर्थात् शीघ्र विकास गराउन हो भने अब सङ्घ निर्माणको आधार पनि राजनीति बनाएमा
उपयुक्त हुने देखी यो सुझाव पेश गरिएकोछ ।

यदि राजनैतिक आधारमा सङ्घको स्थापना गर्ने हो भने हामीकहाँ सबै आस्थाहरूको सम्मान गरौँ
भने पनि २५ वटा सङ्घहरू खडा गरे पुग्ने देखिन्छ । त्यसमा पनि कमसेकम सङ्घको सङ्ख्या तोकेर
कुल मतदाताहरूको सङ्ख्यालाई भाग गरी न्यूनतम मतको सङ्ख्यालाई आधार मानी सर्वसहमतिमा
सङ्घ निर्माण तय गर्नु उपयुक्त हुनेछ र यसबाट राजनैतिक सहिष्णुताको जग बस्न सक्नेछ । जुन
क्षेत्रमा जुन राजनैतिक दलको बाहुल्यता रहेको छ, त्यो क्षेत्रलाई सोही राजनैतिक सङ्घको
नामाकरण गर्न सकिन्छ । यसो गर्दा त्यस सङ्घमा रहेका अन्य राजनैतिक दलका समर्थकहरूको
व्यवस्था मिलाउनु पर्ने हुन्छ । यसका लागि केही अवधिलाई सङ्क्रमणकाल मानी अन्य
आस्थावानहरूलाई आफ्नो अचल सम्पत्तिसहित आफू जान चाहेको सङ्घको विवरण पेश गर्न लगाउने र
सोही बमोजिम उक्त सङ्घमा यथोचित व्यवस्था मिलाउनु उपयुक्त हुनेछ । यदि कसैले अर्को
सङ्घमा सरुवा हुनुभन्दा यहीँ बस्छु भन्छ भने कुनै खरखिचलो गर्ने छैन भनी कवुलियत गराउनु पर्दछ
वा सोही राजनैतिक आस्थामा प्रवेश गराउनु पर्दछ । यसो गर्दा निश्चित मतदाताको आधार
वा सो मतदाताले चर्चन पाउने भूमिको सीमा निर्धारण गरिनु उपयुक्त हुनेछ । यदि निर्धारित
मापदण्डभन्दा कम औकातका दलहरू भएमा सबै मिलाएर समानुपातिक हिसाबले भूमि व्यवस्था
मिलाई त्यसलाई विविध सङ्घको नाम दिन सकिन्छ । अरू सङ्घहरूमा नेतृत्वको चुनाव हुनेछ भने
विविध सङ्घमा राजनैतिक दलसमेतको चुनाव हुनेछ । यसरी राजनैतिक आधारमा सङ्घहरूको
स्थापना गरेपछि ती सङ्घहरूमा काम गर्ने स्थायी संयन्त्र - कर्मचारीतन्त्रको व्यवस्था पनि
राजनैतिक आस्थाको आधारमा गरिनु उपयुक्त हुनेछ । यसो गर्दा कोही कर्मचारी अन्य आस्थाको
भएपनि यदि त्यही सङ्घमा रहने इच्छा जाहेर गरेमा पूर्ववत् उपर्युल्लिखित ढङ्गले आस्था
परिवर्तन गर्ने वा बनेका नीत-नियमहरूको पूर्णपालना गर्ने गरी कबुलियत गराउनु राम्रो हुनेछ
। यसरी सङ्घको व्यवस्था मिलाउने र केन्द्र सरकारबाट उपलब्ध गराइने अनुदान पनि
समानुपातिक हिसाबले बाँड्ने हो भने सङ्घ-सङ्घबीचमा विकासका लागि स्वच्छ प्रतिस्पर्धा
गराउन सकिनेछ । जुन सर्वसाधारणले पनि अनुभूत गर्न सक्नेछन् र यदि आफ्नो सङ्घमाभन्दा अर्को
सङ्घमा राम्रो विकास भएको महसुस गरेमा माथि सङ्क्रमणकालको जस्तै अर्को सङ्घमा सर्नका
लागि निवेदन गर्न सकिने व्यवस्था मिलाउनु पर्नेछ । यसो गर्दा जति मतदाता वा घरमूली
सर्न चाहन्छन् सोही बराबरको भूभाग पनि सरीजाने सङ्घमा मिलाउनु पर्नेछ । यसरी सङ्घको
गठन गर्ने हो भने राजनैतिक खिचातानी र जातीय हानाथाप हुनेछैन र शान्तिपूर्ण हिसाबले
विकास हुनसक्नेछ । मात्रै आफू बसिरहेको ठाउँ कसैले छाड्न सक्ला र ? यो मात्र एउटा
विश्लेषणको विषय हो । यदि त्यसो गर्न नसके जन्मेपछि आर्जेको आस्था बदल्न पनि त सकिने
भयो नि ! उल्लिखित व्यहोरा त केवल राजनैतिक नेतृत्वतहका व्यक्तिहरूमा मात्र लागू हुने
हुनाले नीति बन्यो भने सोचेभन्दा सहज ढङ्गले लागू हुनसक्नेछ । बरु सम्बन्धित जनहरूले पनि
यसरी पनि नेपालमा सङ्घको व्यवस्था मिलाई विकासको गति तीव्र पारेथे भन्ने इतिहास
लेखाउन तम्से हुन्छ । सधैँ र सबैको जुठोपूरोमा मात्र दिमाग खियाउनु पर्छ भन्ने पो कहाँ लेखेको
छ र ? उपयुक्त जँचको हकसम्म सरोकारीहरूले प्रयास गरौँ ।

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

निर्मल पौडेल

२०६६ साउन १६ गते शुक्रबार

पोखरा ।
