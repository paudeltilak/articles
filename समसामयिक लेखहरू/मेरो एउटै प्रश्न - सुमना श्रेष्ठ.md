**मेरो एउटै प्रश्न : \"जिम्मेवार को ?\"**

\"पिएन् क्याम्पस, आउ बसम मायालु गरम ट्याम्पास \" बाट सुरु भएर \"बसे है पालेदाई\" मा
आइपुगेका कथित \"नेपाली लोक गीत\" ले व्यापार त गरे होलान्, तर सन्देश के दिए ? हाम्रा
विद्यार्थीले त्यही गीतमा नाच्न थाले, त्यही गीत गाउन थाले !

**मुल प्रश्न : \# के विद्यालय \"Dating Spot\" हुन् ?**

**\# के विद्यालय \"Red light area\" हुन् ?**

१. \"शुभप्रभात गुरु\" भन्दा चड्कन खानुपर्ने ?

२. \"राष्ट्रिय गान बज्दा नि नाच्दिन मन लाउँछ\" यो टुक्काले राष्ट्रप्रति कति अपमान
गर्‍यो ? कसले सोच्ने ?

३. \"नपढेपनि त जिन्दगी चल्छ\" यो टुक्काले भन्न खोजेको के ? अनि शिक्षकले प्रार्थनामा
उभिएर \"बसे है पालेदाई गेट नलाई नलाई, म भरे आउनेछु मायालु भेट्नलाई\" भनेर सम्बोधन
गरिन्छ ?

४. नेपाली शिक्षकले \"बेलैमा नसुध्रे मेरै झैँ हाल हुन्छ\" भनेर शिक्षकहरू बिग्रिएका व्यक्ति हुन्
भन्न खोजिएको हो ?

५. \"हेडसरको अगाडि मै सोझो बन्न पाए, अंग्रेजी मिसलाई नै I Love You भन्न पाए\"
भन्ने टुक्काले विद्यालयको अफिसलाई \'डेटिङ स्पोट\' बनाएको छैन ? के हाम्रा स्कुल अफिस
त्यस्तै हुन् ?

६. शिक्षक र विद्यार्थीको पोषाकमाथिको यो भद्दा मजाक हामीले सहिदिनुपर्ने ?

७. जनसङ्ख्या शिक्षा पढाउने मिसले \'लभ\' पार्ने तरिका पढाउने हो ?

८. बद्री पंगेनी जस्तो \"जनगायक\" भनिने व्यक्ति यो गीतमा समावेश हुन हुन्छ ?

९. \"लभ गर्न नसिकाउने शिक्षक चाहिँदैन\" भनेर विद्यार्थीलाई विद्यालयमा आन्दोलन गर्न
सिकाउनु नै यो गीतको उद्देश्य हो ?

१०. कक्षा भित्रै कुटाकुट गरेको दृश्यबाट के सन्देश दिन खोजिएको हो ?

११. \"छन त हाम्रो नि स्कुलमा पाले छ, समयमै घण्टी नि नठोक्ने खाले छ\" जस्ता अपमानित
शब्द राखेर समग्र कार्यालय सहयोगी माथिको अपमान सह्य छ ?

१२. विद्यालय भित्र \'चाउचाउ चोरेर खाएको\' दृश्यले विद्यार्थीलाई कता लैजान्छ ?

१३. प्रभात माध्यमिक विद्यालयले यस्तो गीतमा आफ्नो विद्यालयको नाम देखिने गरी
छायाङ्कन गर्न अनुमति कसरी दिन सक्यो ? कसले दियो यो अनुमति ?

१४. \"Night stay party\" देखाइएको दृश्यमा शिक्षकको भुमिकामा भएका कलाकारले
गाएका टुक्का कुनैपनि शिक्षकले विद्यार्थीको अगाडि गाउन सक्ने टुक्का छन् ?

१५. लोक दोहोरी प्रतिष्ठानले यो गीतलाई राम्रै छ भन्न सक्छ ? अब सबैभन्दा धेरै त
लोकगीतमा सेन्सर लाग्नुपर्ने देखिएन ?

यदि कलाकारहरूले व्यापार बाहेक केही नसोच्ने हो भने दोबाटोमा कपडा खोलेर नाचुन्, हामी
२-४ रूपैयाँ कचौरामा हाल्दिन तयार छौँ । होइन भने समाजलाई कता लैजाने भन्ने कुरा
कलाकारले सोच्नु पर्दैन ? दुर्गेस थापा, भिटेन, लाहुरे जस्ता र्‍यापरलाई अश्लिल भए भन्नेहरूले
लोक दोहोरीमा यो हद गर्न हुन्छ ? जुत्ता खुट्टामा लाउँदा इज्यत हुन्छ, घाँटीमा लाउँदा
बेइज्जत ! त्यस्तै हुन् गीत संगीत पनि ! जति नै राम्रो कम्पोज भएपनि समाजलाई उल्टो
बाटोमा हिँडाउने यस्ता गीतमाथि तुरुन्तै प्रतिबन्ध लाग्नुपर्छ ।

विद्यालय शिक्षा माथि गरिएको यो भद्दा मजाक सह्य छैन, नेपाल शिक्षक महासङ्घ राजनीति
गर्न र कुर्सी ओगट्न मात्रै केन्द्रित भएको वर्तमान अवस्थामा शिक्षक/विद्यार्थी/अभिभावहरूले
स्वतःस्फूर्त रूपमा यो गीतलाई बहिस्कार गरौँ !

शिक्षक/कर्मचारीका विभिन्न पेसागत समूहले तुरुन्तै यस गीतको सन्दर्भमा आफ्नो धारणा
सार्वजनिक गरून् !

सरकारले एक्सन लिओस् !

**शिक्षा मन्त्री सुमना श्रेष्ठ सचिवालय**
