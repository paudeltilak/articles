**सन्दर्भ : कोमागाने पार्क**

**निर्जीवको संरक्षणमा सजीवको इज्जत**

\- निर्मल

नेपाल आफैँमा विविधतायुक्त प्राकृतिक आकर्षणको थलो हो । समुद्रसतहबाट ७२ मीटरसम्म
(झापाको केचनाकलनसम्म) को भूभाग हामीसँग नभएपनि हाम्रो मुलुकमा तत्पश्चात्को
धरतीभरिको सर्वोच्चता (सगरमाथा) सम्मको भूभाग हाम्रै छातीभित्र अटेकोछ । यस्तो
उचाइको विविधताले स्पष्टतः हावापानी, जलवायु, रहनसहन, रीतिरिवाज, भाषा, संस्कृति
आदिमा पनि विविधता सिर्जाएको पाइन्छ । विविधताको उच्च संयोग आफैँमा आकर्षणको
केन्द्रविन्दू मानिन्छ । जहाँबाट हिमाल, पहाड, तराइको छनकसँगै खोलानाला, तालतलैया,
गुफाहरू, गल्छीगल्छेँडा एवं जङ्घारहरू, हरियालीसँगै तरेली परेका परिदृश्यहरू आदिको
दृश्यावलोकन सम्भव छ, त्यहाँ जोकोही मानिसको पनि मन रमण गर्न इच्छुक हुन्छ । हामी
पोखराबासीहरू यो मानेमा गर्विलो हुनुपर्दछ कि हाम्रो धर्तिमा उल्लिखित सबै प्राकृतिक
निधिहरूले हामीहरूलाई वेष्ठित गरेकाछन् । यही अर्थमा पोखरालाई नेपालको पर्यटकीय
नगरीका रूपमा स्वीकारिएकोछ । नेपालको स्वीट्जरल्याडको रूपमा परिभाषा गरिएको यस
नगरको सौन्दर्यताको सिर्जना तथा संरक्षण गर्नु हामी समस्त नगरबासीहरूको परम कर्तव्य हो
भने अन्य नेपालीजनहरूको पनि सो कार्यप्रति सम्मति प्रकट गर्नुपर्दछ, जसमा हाम्रा अतिथि
बनेर पाल्नुहुने समस्त स्वदेशी तथा विदेशी मित्रहरूको पनि होस्टेहैंसे अपेक्षित हुन्छ ।

वास्तवमा माछापुच्छ्रे, अन्नपूर्ण, धवलागिरीजस्ता हिमशृङ्खलाको अलौकिक परावर्तन गर्ने
फेवाताल हाम्रो पोखरा जस्तो पहाडी उपत्यकाका लागि प्रकृतिको अनुपम आकर्षणको विषय हो
। त्यस्तै पातले छाँगो, गुप्तेश्वर/महेन्द्र/चमेरेगुफा, सेतीनदीको शर्मालु वहाव, शान्तिवन
वाटिका, सराङ्ककोटको दृश्यावलोकन विन्दु आफैँमा पर्यटकीय आकर्षणका लागि व्याख्या गर्नै
नपर्ने सम्पदाहरू हुन् । यस्ता प्राकृतिक उपहारहरूको समुचित परिचालनमा हामी उच्च
मस्तिष्कधारी (नियोकर्टेक्स ब्रेन भएका) मानवहरूको सर्वोपरि/महत्तम भूमिका रहनु पर्दछ ।
अर्को तर्फ पोखरा सभागृह, फेवाबाँध, कोमागाने पार्क, विभिन्न चोकहरूको सुधार, मोशिनले
छाँटेका ढुङ्गाहरू अनारदानाजस्तै मिलाएर टाँसिएका भव्य महलहरूलगायतका मानवनिर्मित
व्यहोराहरूले पनि पोख्रेली निख्खरताको लागि योगदान पुर्‍याइरहेका छन् । अब यी कृत्रिम
निधिहरूको सिर्जना, संरक्षण पनि हामी नगरबासीहरूकै जिम्मा हो । यसोभन्दा व्यहोरा
पर्घेल्याउन पर्ला जस्तो लाग्दैन ।

"अरूलाई व्यवस्थित गर्न, पहिले आफू व्यवस्थित बन" यो विद्वत् भनाइ हो । यसलाई मनन
गर्दा त्यस्ता प्राकृतिक एवं मानवनिर्मित सम्पादाहरूको सिर्जना, संरक्षण तथा प्रबर्द्धनका
लागि पहिले हामी नगरबासीहरूले नै पहल गर्नुपर्दछ । यदि गरेनौँ भने अन्य स्वदेशी तथा
विदेशी पाहुनाहरूले गरिदेलान् भनेर सोच्नु पनि आफैँमा तर्कसङ्गत देखिँदैन । त्यसैले त्यस्ता
निधिहरू भत्काउने, अस्तव्यस्त बनाउने कार्यको शुरुवात पनि हामी नगरबासीबाट नहुने हो भने
अरूले विच्छृङ्लता सिर्जना गराउँछन् भनेर सोच्नु पनि आध्यात्मिक हिसाबले पापको विषय हुनसक्छ
।

दृष्टान्तका लागि कोमागाने पार्कलाई लिँदा, पोखरा महानगरपालिका र जापानको कोमागाने
शहरबीचमा बैनी-बैनी (भगिनी) को नाता कायम गरेपछि, त्यसैको दीर्घ स्मरणका लागि यो
उद्यान निर्माण भएको सर्वविदितै छ । यसले फेवाको किनारमा रहेर समग्र पोखराको
व्यवस्थितताको विज्ञापन गरेझैँ लाग्छ, हामीजस्ता नवागन्तुहरूलाई । त्यो पार्कलाई
व्यवस्थितरूपले सञ्चालनको व्यवस्था मिलाउने कार्य स्वयं हामी नगरबासी र त्यसैको प्रतिनिधि
संस्थाको रूपमा पोखरा महानगरपालिकाको देखिन आउँछ ।

आजको दिनमा त्यो कोमागाने पार्कको अवस्था हेर्दा कसले, कहिले बनाएको हो भन्ने
जिज्ञाशाको सहज उत्तर पाइए पनि कसले रेलिङ्ग भाँचेको हो ? कसले वत्ति र तारहरू चुँडालेको
हो ? कसले छापेका ढुङ्गहरू उप्काएका हो ? भोजभतेर भैरहने त्यस पार्कमा सामान्य रूपमा
खाना पकाउने चुल्हाहरूको निर्माण किन नगरिएको हो ? पानीका ट्याङ्कीहरू अस्तव्यस्त कसले
राखेको हो वा राख्न लगाएको हो ? जस्ता जिज्ञाशाहरूको उत्तर शायदै प्राप्त होला । के
यस्तै हुनु आफैँ उपयुक्त हुन सक्छ ? उपयुक्त नभए को, कसले, के-के जिम्मेवारी निर्वाह गर्नु पर्ला
? यी अर्का भावी दिशा निर्देशका लागि राख्नै पर्ने प्रश्नहरू लाग्दछन् ।

हुन त आडैको प्राकृतिक वैभव - फेवातालको दुर्दशा आफैँमा हेरिनसक्नुको देखिन्छ । त्यसका लागि
गरिनुपर्ने अत्यावश्यकता उपर यहाँ न्यूनानुमान गर्न खोजिएको हैन । विदेशी निकायहरूले
अनुदान तथा ऋण उपलब्ध गराएका अथवा आफ्नै साधनस्रोतको हामी आफैँले विनियोजन गरी
निर्माण गरिएका सम्पदाहरूको हकमा हाम्रो जस्तोसुकै व्यहोरा भएपनि उदङ्ग्याउन जरुरी हुने
थिएन र उदाङ्गिने पनि थिएन होला । तर कोमागाने पार्क भनेको त हाम्रो पोखरा
महानगरपालिकाले कोमागानेसँग भगिनी सम्बन्ध स्थापना गरेवापत निर्माण भएको हो । सो
उद्यानको जीर्णता उपर जो, जसले, जे गरेपनि जापानीको दृष्टिमा हामी सबै पोखराबासीले
गरेको ठहर्छ । अझ माथिबाट हेरेर निर्मित संरचनाहरूको संरक्षण गर्नुको सट्टा ध्वस्त गराउने
स्वभाव समस्त नेपालीहरूमा छ भनेर परिभाषा गरेमा किन त्यसो गर्‍यौ ? भन्ने स्थान पनि
नरहेको प्रतीत हुन्छ, हालको अवस्था हेर्दा । हुनपनि त्यस्तो बलियो फलामको बार कुन
बलिष्ठ बाहुहरू केको प्रतिक्रियास्वरूप भाँच्न तम्सिएहोलान् कुन्नी ? न बार छ, न तार छ, न
टाँसेका शीला छन्, केवल टायलहरू नीला छन् । आखिर संभ्रान्त विद्वान लाग्नेदेखि
ताइक्वान्दोका सिकारु बालकहरूसमेतको प्रातकालीन कृतहरू सम्पादन भएकै छन्, विचरा पार्क
कतिखेर एक्लै हुँदो हो र निमुखो ठानेर कुन गैवाराले तहसनहस बनाएको होला ? यसो भन्दा
कुकृत्यकर्ताको मनमा रिस पनि उठेको हुनुपर्दछ ।

तसर्थ आउनुहोस् दाजुभाइ दिदीबैनीहरू ! एक पटक पुनः प्रण गरौँ कि भत्किएका संरचनाहरूको
पूननिर्माण गरी सोको संरक्षण गरौँ । कसैले पुनः बिगार गर्दछ भने सपार्नेहरू सबै मिलेर
उसलाई नाङ्गेझार पारौँ । विचरा निर्जीव संरचनाले पनि हारगुहार गर्न सक्ने भएकोभए
हाम्रो नियोकर्टेक्स मस्तिष्कको उपायोग जरुरी नहुन पनि सक्थ्यो होला र उसैले द्वोषीउपर
यथोचित कारबाही गर्थ्यो होला । यसो सोचौँ त हामी आफ्नो अनुहारमा सामान्य घाउ बनेमा
कतिका औषधिहरूको चाँजो मिलाएर शीघ्रातिशीघ्र निको पार्न चाहन्छौँ । यदि ती निर्जीव
अवयवहरूमा पनि सजीवीय संवेदना हुँदोहो त आफ्नो उप्केको ढुङ्गा उसैले मिलाउँदो हो, आफ्नो
चुँडिएको तार आफैँ जोड्दो हो, जलेको बल्ब आफैँ फेर्दो हो, किनकी उसको इज्जतको वचावट उ
आफैँले गर्ने मन हुनेथियो । हामी संवेदनशील हुनसक्ने भएर नै त सजीव ठहर्‍यौँ । तसर्थ हे
नगरबासी बुवाआमा, दिदीभाइहरू हो ! त्यस्ता व्यहोराहरू उसले गर्न नसक्ने भएकोले उसको
संरक्षणसँग हाम्रो इज्जत अनुक्रमानुपाति हुन्छ । यो तथ्यउपर संवेदनशील भई सोही अनुसार
कार्याग्रसर हुन वर्तमानले हामीलाई आह्वान गरिरहेकोछ । हाम्रो प्रयासहरूको परिणाम यो
पोखरा नगरीले आफ्नो सौन्दर्यको पारखीहरूलाई अन्तर्राष्ट्रिय कुनाकाप्चासम्म प्रशंसाका
वाक्यहरू प्रस्फुरण नगरी धरै नपाउने विज्ञापन गर्न सकोस् । यसैमा हामी नगरबासीहरूको
सार्थकता आँकिनेछ । बरु यसको सफलता प्रप्तिमा आध्यात्मिक मनहरूलाई बिन्ध्यावासिनी माईले
र भौतिक मनहरूलाई अन्तरज्ञानले सहयोग पुर्‍याओस् । सम्बन्धित संघ-संस्था एवं व्यक्तित्वहरूको
पनि यथासमयमा ध्यान जाओस् ! हामीहरू सबैले सदाग्रह गरौँ ।

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०६६ बैशाख १९ गते

पोखरा ।
