**तिहार यसरी मनाइन्थ्यो !**

हिन्दूमात्रका महान् चाडहरू मध्ये विजया दशमी पछिको दोस्रो टूलो चाडका रूपमा तिहारलाई
मानिन्छ । घटस्थापनादेखि कोजाग्रत पूर्णीमासम्मका १५ दिनलाई दसैँ भने जस्तै कार्तिक कृष्ण
त्रयोदशी अर्थात् धनतरेश/धन्वन्तरी जयन्ती/यमदीपदान/कागतिहारदेखि शुक्ल द्वितीया अर्थात्
भाइटीकासम्माका ५ दिनलाई तिहार अथवा दीपावलीका रूपमा मनाइने गरिन्छ । केटाकेटी
दिनमा दसैँ लागेपछि १५ दिनको र तिहारका बेलामा ५ दिनको बिदा सनातनी शनिबारे
प्रकृतिका बिदा बाहेकका धेरैबिदा पाइने चाडहरू थिए । यो मानेमा पनि यी चाडहरूलाई
महान् चाडका रूपमा स्वीकारिनु तर्कसङ्गतै लाग्दछ । हामीलाई भने स्कुल जान नपर्नु र घरमा
नयाँ रमझम र इष्टमित्रहरूसँगको नवपरिचय (जान्ने/बुझ्ने भएपछि) ले छुट्टैरमाइलो महसुस हुन्थ्यो
।

हुनपनि अचेल कृष्ण त्रयोदशीलाई धनतरेशका रूपमा कुचो, कुनै नयाँ वर्तन खरिद गर्न उपयुक्त
हुनेसम्मको परिभाषामा समेटेपनि साविकमा यो दिनलाई मूलत: कागतिहारका रूपमा मनाइन्थ्यो
। सो क्रममा आमाले घरमा पकाइएका पकवानहरू सबै एउटा कडुजको राम्रो/ठूलो टपरीमा
मिलाएर राखी छेउमा गुर्दौली फूलको थुँगासहित हामीलाई खान दिनुभन्दा पहिले तुलसीको
मठको छेउनेरको ठूलो ढुङ्गाको खाँबोमाथि राखिएको नाङ्लो जत्रो ढुङ्गाकै छपनी - *जहाँ
दिनहुँ बिहान हजुरामाले आफ्नो नित्यकर्म पछि चराहरूलाई चारो राखेर मात्र आफूले खाने गर्नु
हुन्थ्यो,* मा लगेर *\'लौ कागराजा ! आज तिम्रो तिहारको दिन हाम्रो भान्सामा पकेका
सबै कुराहरू टक्र्याएकी छु; आऊ; खाऊ र सदा सुसमाचार ल्याउने, सुनाउने गर्नु\...\'* भन्दै
राखिदिनु हुन्थ्यो । हामी दाजूबैनीहरू रमाइलो मान्दै काग आएर \'का..का..\' गर्दै खाएको
खबर आमालाई सुनाउँथ्यौँ ।

तिहारको दोस्रो दिन ! कृष्ण चतुर्दशीलाई नरक चतुर्दशीका रूपमा लिइन्थ्यो । आमा,
दिदीबैनीले नर्के नुहाएर आई एउटा बटुकोमा तोरीको तेल हालेर दुवाका मुन्टाहरूको गुजुल्टोले
दैलोढेलाहरूमा, खाँबाहरूमा, झ्यालढोका र पल्लाहरूमा तेलका धाराहरू लगाउनु हुन्थ्यो । किन
यसो गरेको\'नि आमा भन्दा *\'यमराजलाई उसकी बैनी जमुनाले यी तेलका धारा नसुकुञ्जेल मेरा
दाजूलाई मार्न/लान पाउने छैनौँ भनेकीले त्यही सम्झनामा हामीले पनि यी तेलका धारा
नसुकुञ्जेल र मखमली फूलको माला नओइलाउञ्जेल यमराज घरभित्र पस्न नपावोस् भनी तेलका धारा
लगाउनुपर्छ, अनि दाजूभाइ-दिदीबैनीहरूले मखमली फुलको माला लगाउनुपर्छ भनी तिमेर्की
हजुरामाले भन्नुहुन्थ्यो क्यारे ! मैले सबै कुरा त जान्दिन, आमैको त्यही बिँडो धानेकी मात्र
हुँ\...\'* भनी हामीलाई परम्परागत धरोहरको श्रुतिहस्तान्तरण गर्नु हुन्थ्यो । पछिसम्म
झ्याल/ढोकाका सङ्घारमा माटोले लिपे पनि तेलका धाराको रछायाँ देख्दा तिहारको सम्झना
ताजै हुन्थ्यो । त्यसपछि खाना पकाई घरमा पालिएको काले कुकुरलाई थुँगेफूलको सानो माला
बनाई टीका लगाइदिएर खान दिनु हुन्थ्यो र *\'लौ हाम्रो घरको मुख्य पहरेदार भएकै छस्,
अझ राम्रो पहरा दिनु, आज तिमेर्को तिहारको प्रसाद खाइकन तिमीलाई कुनै रोग व्याधि
नलावोस्\...\'* भन्नुहुन्थ्यो । कालेले पनि कुइँ-कुइँ गरी समर्थन जनाएझैँ गरी माला झुण्ड्याउँदै
खाना खान्थ्यो । बुवाले घाँसको भारी बिसाई आमालाई *\'आज त कुकुर त्याहोर हो नि !
कालेलाई पूज्यौ ?\...\'* भनेर प्रसङ्ग स्मरण्याउनु हुन्थ्यो ।

तिहारको तेस्रो दिन औँसी, गौपूजा अर्थात् गाई तिहारका रूपमा मनाइन्थ्यो । आमाले
निशीवार्ने (बेलुका भात नखाने) भन्दै बिहानै चामल भिजाएर अरू कामहरू गर्नुहुन्थ्यो । चामल
राम्ररी भिजेपछि लोह्रो-सिलौटोलाई राम्रोसँग सफा गरी पिस्नु हुन्थ्यो । मसिनु हुँदै जाँदा
पिठोले सिलौटालाई छाडी लोह्रोमा लोकता परेको दृश्य हेरिरहुँ जस्तो लाग्दथ्यो । आमाले
त्यही पीठाका केही जेउरे रोटी (सेलरोटी) पकाउनु हुन्थ्यो भने अलिकति रयालेर \'दयो\'
बनाई सानो ठेकीको बिर्को सफा गरी त्यसैमा डुवाउनु हुन्थ्यो । हामीलाई *\'लौ अब तिमेरू
तोरनका लागि फूल टिपेर ल्याओ, फेरि लालुपाते टिप्दा लोटौला नि ! कच्चा हुन्छन्
लाल्पातेका बुटाहरू !\...\'* भन्दै मातृस्नेह प्रकट गर्नुहुन्थ्यो र आफूले अघिनै भिजाइराकेको
बावियो निकालेर पिर्के गुन्द्रीमुनि राखेर आफू त्यही गुन्द्रीमा बसी हत्यौरी बाट्न थाल्नु
हुन्थ्यो । दुईटा हत्केलामा बावियोलाई मिलाएर राखी सरक्-सरक् पार्दा तलतिर
डोरी/हत्यौरी बन्दै गएको दृश्यले यस्तो कसरी हुँदोहो ? जस्तो लाग्दथ्यो । हात जति लामो
भएपछि घुँडामा बेर्दै तोरणका लागि डहरको दुई छेउसम्म पुग्ने गरी लामो एउटा हत्यौरी तयार
पार्नु हुन्थ्यो भने अरू गाई, बाच्छाहरूको सङ्ख्या बराबरका गलामा पुग्ने हिसाबका
छोटा-छोटा डोरी तयार पारिएका हुन्थे । हामीले फूल खोजेर ल्याएर आँगनमा ओच्छ्याइएको
चोखो गुन्द्रीमा जम्मा पार्दथ्यौँ । अनि आमाले पहिला आफूले हत्यौरीका पयालाई उल्टो
बटारेर फूललाई छिराई ४/६ अङ्गुलका दुरीमा फरक-फरक फूलहरू उनेर तोरण तयार पार्न
अर्थ्याउनु हुन्थ्यो । माला र तोरणका लागि हत्यौरी तयार पारेपछि बँचेको बावियोबाट
सानो कुचो बनाएर तोरणको माझमा फूल जस्तै झुण्ड्याइदिनु हुन्थ्यो । तोरण कम्तीमा पनि
तगारो नजिकको पैयुँको बुटाबाट डहरपारिको खिर्राको बुटासम्म पुग्ने हुन्थ्यो । त्यसपछि
हामीले सबै गाईगोरु, भैँसीहरूलाई पनि छोटा-छोटा हत्यौरीमा तोरनमा जस्तै फूल उनेर माला
बनाउँथ्यौँ । कामको सिलसिलामा भोक लागेको पत्तै हुँदैनथ्यो ।

बुवा आउनु भएपछि आमा समेत माला, तोरणहरू राखिएको डाली, नैबेद्यका रूपमा सेल रोटीहरू,
पञ्चपालामा जौ-तिल-कुश, अक्षता अनि चेउटे (डबके) कचौरामा रयालिएको पिठोमा ठेकीको
बिर्को, अम्खरामा पानी सबै लिएर गोठतिर लाग्नुहुँदा हामीहरू पनि पछि-पछि लाग्दथ्यौँ ।
संयोग कोरलीले गहुँत्याउँदा बुवाले अम्खरा थापी \'लक्षिमीले रख्या गरुन्\' भन्दै जौ-तिल-कुश
मिसाई दुवो र फूल चोभेर सबै गोठतिर, घर-आँगन, हामीहरूलाई समेत *\'अपवित्रो पवित्रो
वा\...\'* भन्दै अभिषेक गरिदिनु हुन्थ्यो । अनि सबै पूजा सामग्रीहरूले तोरण र माला
राखिएको डालीमा पूजा गरी रयालेको पिठोमा ठेकीको बिर्को चोभ्दै गाईवस्तुहरूका
निधारमा, पिठ्युँमा पीठाको टीका लगाइदिनु हुन्थ्यो । त्यो टीका जति सुक्दै गयो, उति
सेतो प्रष्ट हुँदै जाँदा गोठका वस्तुभाउ नौला मात्रै हैन, गोठै उज्ज्यालो भएझैँ लाग्दथ्यो । तर
तारे गोरुको निधारमा भने लाए/नलाएको मेसै हुँदैनथ्यो । त्यसपछि सबैका गलामा तोरणेमाला
लगाइदिनुहुन्थ्यो । अनि मालीगाईलाई दिनहुँ दुहुँदा जस्तै निहिनु बाँधी उसको पुच्छरलाई
अम्खराको पवित्र जलमा चोभेर हामी सबैलाई छर्केर अभिषेक गर्दिनु हुन्थ्यो । यसरी
लक्ष्मीरूपी गाईको पूजा सकिएपछि रोटीहरू भाँचेर नैवेद्यका रूपमा खुवाउँदै हामीलाई पनि
टीका लगाई नैवेद्य खान दिनुहुन्थ्यो । त्यसपछि तोरणलाई डहर वारपार हुने गरी छिमेकीहरूको
समेत सहयोगमा कतै तोरणहरू गाँसेर टाँगेपछि गाई तिहार/लक्ष्मी पूजाको विहानी काम सम्पन्न
गरी सबैले मीठो खाना खान्थ्यौँ ।

दिउँसोभरि वल्तिर-पल्तिरका आमा (सहेली) हरू मिलेर ढिकीमा पिठो कुट्ने, रोटीहरू हाल्ने
गरेर बिताउनु हुन्थ्यो । साँझखेरि तामा र माटाका पालाहरूमा दियो बाली पिँढीमा,
झ्याल-ढोकामा, बारदलीमा राखिन्थ्यो । आमाले पालामा दियो बाली \'जिम गए, जिम गए
भन्दै यो यो ठाउँमा लगेर राखिदेऊ\' भनेर हाम्रो जिम्मा दिँदा आफूलाई त्यो
ननिभाई/नबुर्ताई सम्बन्धित ठाउँसम्म पुर्‍याउँदा गरिएको सतर्कता जीवनका हरेक मोडमा वरद्ने
हो भने कति राम्रो प्रगति गर्न सकिँदो हो जस्तो लाग्दछ । त्यसपछि जताततै रोटीका
डालीहरू, रोटीको मात्र सुगन्ध ! त्यसैले त्यसदिन थाकेका हुन्छौ, भात नपकाई सबैले रोटी
खाएर सुत भनी निशि बार्ने भनिएको होला जस्तो लाग्दछ । सबैले बोडी आलुका बिरम्ला
(सुख्खा तरकारी), दूध र रोटीहरू (अर्सा, अनरसा, जेउरे, ठिकसा\...) खाएर हामी
केटाकेटीहरू, दसैँमा हालेको पिङ् फालिएको हुँदैनथ्यो, खेल्न जान्थ्यौँ ।

एक वर्ष जनप्रदीप हाइस्कुलका नाउँमा सहयोग जुटाउने हिसाबले शिक्षक-विद्यार्थीहरू मिलेर
देउसी-भैलो खेल्न आउनु भयो । लालटिन बालेर, सबैले हातमा लट्ठी/घोचाहरू लिएर घर-घरमा
देउसीरे खेलेको दृश्य जीवनको पहिलो घटना थियो । भट्याउँदै, गाउँदै, नाच्दै गरेका दृश्यले
हाम्रो बालमस्तिष्कमा पनि त्यस्तै गर्न रहर पल्हायो । परिणाम समकक्षी साथीहरू मिलेर
भोलिपल्ट हामी पनि हात-हातमा कट्कुराका दाउराका लौरी सुहाउँदा घोची लिएर देउसी
खेल्न गाउँका घर-घर चाहर्‍यौँ । कार्यक्रम सकिएपछि घर फर्कने क्रममा सुकेका नियालाको छड्के
काटिएको लट्ठी हातमा लिएको म भावनात्मक रूपमा भट्याउने भावमा उफ्रँदा दायाँ आँखीभौँमा
ठोकिएर काट्यो, जुन खत अहिलेसम्म त्यो बेलाको सम्झना स्वरूप कायमै छ ।

तिहारको चौथो दिन गोवर्द्धन पूजा अथवा गोरू तिहार हो ।त्यसैदिन नेपाल सम्बत्को नयाँ
वर्षारम्भ, म्हपूजा पनि पर्दछ । गोठको धन्दा सकाएपछि ठूलो डवके कचौरामा चिया पिएर
आफू घाँस काट्न जाँदा हामीलाई थुँगेफूलहरू टिप्न र आमालाई पूजा थाली तयार पार्न भनी
छाड्नु हुन्थ्यो । हामीले पनि ढकियाभरि फूल टिपेर राख्दथ्यौँ । बुवा आएर हातपाउ धोई,
धोती फेरेर पूजा सामग्रीसहित गोठ जानु हुन्थ्यो र बिहानै गाई दुहुँदा गोब्र्याएको गोबरको
थाप्रोबाट गोठका पाँच खाँबाहरूमध्ये बीचको खाँवाको आडमा गोबर्द्धन पर्वतको प्रतीक बनाई
थुँगेफूलहरू गोबरको थुप्रो/गोवर्द्धन पर्वतमा गाडेर हेरौँ-हेरौँ जस्तो राम्रो बनाउनु हुन्थ्यो ।
तारे गोरुले त्यतै फर्केर व्यहोरा नियालिरहेझैँ लाग्दथ्यो । बुवाले फूल, अक्षता, धूप-दीप,
नैवेद्य चढाई गोवर्द्धन/गोरु पूजा गर्नु हुन्थ्यो । पूजा सकिएपछि एकुण्टा जेउरे रोटी तीखे र
तारे गोरुलाई खुवाएपछि *\'लौ हिँड ! अब घर गएर टीका लगाई प्रसाद खाने, अनि खाना
खाने \...!\'* भन्दै आफू अघि-अघि हिँड्नु हुन्थ्यो, हामी वहाँलाई पछ्याउँथ्यौँ । यसैगरी
मुलुकमा पनि नेतागणले राम्रो परम्परा, रीतिस्थितिको पालना गरी अघि बढ्ने र जनता
जनार्दनले पछ्याउने हो भने कति उत्तम हुँदो होला जस्तो लाग्दछ ।

यसरी चौथो दिन बितेपछि तिहारको मुख्य मानिने दिन शुक्ल द्वितीया - भाइटीकाको दिन,
झुल्किन्थ्यो । त्यसदिन आमा, दिदी-बैनीले फलाम छुन नहुने हुँदा तरकारी काटिदिने, माला
उनिदिने जस्ता फलामे औजार प्रयोग हुने कामहरूमा बिहान बित्दथ्यो । अलि ठूलो भएपछि त
बुवासँग घाँस काट्न पनि जानुपर्थ्यो । प्राय: भाइटीकाको साइत १० बजेपछि हुने हुँदा सबै
तयारी सकेर आँगनमा ताराभोटे काम्लो ओच्छ्याएर पछाडि सोफा कुर्चीहरू मिलाएर राखिन्थ्यो
। मडुवा कोटमा बाजा बजाउँदै टीकाको शुभसाइत स्वरूप बन्दुक पड्काएपछि बुवाको आदेशानुसार
**\'भाइटीका 2057\'** शीर्षकको संस्मरणात्मक लेख अनुरूप टीका लगाउने, तास-जुवा खेल्ने,
पिङ् खेल्ने गरी तिहार मनाइन्थ्यो ।

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०८१ कार्तिक १५ गते बिहीबार

**कीर्तिपुर-२, अमृतनगर, काठमाडौँ ।**
