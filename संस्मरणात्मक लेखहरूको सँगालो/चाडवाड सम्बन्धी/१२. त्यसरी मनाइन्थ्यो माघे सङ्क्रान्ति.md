**त्यसरी मनाइन्थ्यो माघे सङ्क्रान्ति !!!**

पहाडी सौन्दर्यताको काखमा विविध प्राकृतिक छटाहरूले आच्छादित मेरो जन्मभूमि अहिले
कल्पनामा सजाउन विवश हुँदा मनमा अतीतका व्यहोराहरू तजा बनेर अलिँदा रहेछन् । वास्तवमा
पहाडी भेकमा सामान्यत: गर्मी कमै हुन्छ । त्यसमा पनि कार्तिकदेखि चैत्रसम्म अलि बढी
जाडो हुने गर्दछ । हाम्रो बालादिनमा अहिले जस्ता सस्ता, न्याना कपडाहरूको उपलब्धता
शून्यप्राय: थियो । पुराना जर्सी कुहिनाउँदो फाटेपछि उधारेर सीप भएका आमा,
दिदीबैनीहरूले छाताका करङ्ले टोपी, गलबन्दी, हाफ स्वीटर बुनिदिन्थे र कसै-कसैले लाउन
पाउँथे । अन्यथा स्कूले पोशाक (गाढा नीलो जीनको जाँघे, आकाशे नीलो टेरिलिनको कमेज) नै
हिउँद-बर्खा, ठण्डी-गर्मीका कपडामा गनिन्थे । स्कूल जाँदादेखि घरमा बस्दा, गुच्चा, खोपी
खेल्दासम्म मात्र नभएर तिनै कपडा लगाएरै सुतिन्थ्यो पनि । त्यसैले जाडो भगाउन राजा,
कपर्दी खेल्ने, दगुर्ने, जुर्केली लगाउने (पाखामा सुकेको घाँसमा आगो लगाउने) र ताप्ने
गरिन्थ्यो ।

तिनताका मेरै गरको व्यहोरा स्मरण गर्दा आँगनको छेउमा तुलसीको मठ थियो, त्यसैको छेरमा
तिलानी (तिल) छर्नु हुन्थ्यो -- हजुरामाले । मलखादको छेउमा सखरखण्डका झालहरू लहलह हुन्थे
। दुधिलाको रूखमा तरुलको झाल थियो । माघे सङ्क्रान्तिका बेलामा बुबाले कोराहाले खनेर
मभन्दा अग्लो तरुल निकाल्नु हुन्थ्यो । ठूलागराको छेउमा उखुवारी थियो । चुलेत्राको फेदमा
४/५ वटा कपासका रूखमा पाकेर सेता फूल जस्तो लाग्नेलाई हजुरामाले टिपेर बत्ती कात्नु
हुन्थ्यो, साँझ बत्ती बाल्न । लसुन, प्याजको खेती त्यतिबेला लगाएको पाइन्नथ्यो ।
बेलाम्तीको रूख भएको फोहोटामा अदुवा लगाइएको हुन्थ्यो । हिउँदमा बारीमा तोरी फुल्दा
पहेल्पुर देखिन्थ्यो भने खेतमा मूलत: जोत्ने गोरूलाई पिँडा ख्वाउन, भैंसीलाई कुँढोमा मिसाउन र
बैशाखको अक्षय तृतीयामा खुदोसँग सातु खान जौको पनि खेती गर्ने गरिन्थ्यो । मौसम
अनुसारका अन्नखेती धान, मकै, कोदो, गहुँ लगाइने गरिन्थ्यो भने खेतका आलीमा मास, भट्ट
बारीमा बोडी, सिल्टुङ्, खेतको मकैबारीमा फर्सी, सिमी फलाइन्थ्यो । घरको भाँडा माझ्ने
जुठाल्नोमुनि डल्ले खुर्सानीको बुटो बाह्रै महिना फलिरहन्थ्यो भने मलखातोमा मभन्दा ठूला
पात हुने पात्साई (रायोको साग) हुन्थ्यो । घर वरिपरि सागबारीमा मूला, पात्साई, सागे
सिमी लगाइएको हुन्थ्यो । सारांशमा त्यतिबेला आफूलाई चाहिने सबै चिजहरूको बन्दोबस्त
मिलाइएको हुन्थ्यो । अचेल यसलाई \'सब्सिस्टेन्ट एग्रिकल्चर\' भन्ने गरिन्छ । हुनपनि
तिनताका माटोको परीक्षण नहुँदा राम्रो भएपनि वा नभएपनि आफ्ना आवश्यकताहरू पूर्ति गर्ने
प्रकारले खेतीपाती गर्ने चलन थियो । विकासे मल (रासायनिक मल) पाइँदैनथ्यो,
परिणामस्वरूप, उत्पादनमा \'अर्ग्यानिक\' भन्ने उपसर्गिक विशेषण जरुरी थिएन ।
तिनैताकाको माघे सङ्क्रान्तिको सम्झना ताजा हुँदा निम्नानुसार शेयर गर्ने चेष्टा गरेकोछु ।

माघेसङ्क्रान्तिका बेलामा दुध, च्युरामा खुदो मिसाएर तरुल, सखरखण्डसाथ खाने प्रचलन थियो
। अहिले काठमाडौँमा जस्तो तिलका लड्डु, घिउ-चाखु भन्ने चलन हाम्रो गाउँमा चलेको थिएन ।
घर-घरमा गाई वा भैंसी पालिएका हुन्थे, बकेर्नो नै भएपनि माघे सङ्क्रान्तिका च्युरा भिजाउने
बस्तुलाई लक्षिनको मानिन्थ्यो । यो मानेमा दुधको बन्दोबस्त घर-घरमै हुन्थ्यो, नहुने घरकाले
पनि दुध पहुल भएका घरबाट व्यवस्था मिलाएका हुन्थे ।

भोलि सङक्रान्ति हो भन्दा आज्जसो सबैका घरमा च्युरा कुटिन्थे । अघिल्लै दिन तामाका
ताउलामा धान भिजाएर राखिन्थ्यो । भोलिपल्ट पायक पर्ने घरबाट वा मनमिल्दो साथी
मिलेर च्युरा कुट्ने गर्नुहुन्त्यो आमाहरूले । भिजाएका धानबाट पानी तारेर खोत्तिया (हाँडी)
मा एकजनाले भुट्नु हुन्थ्यो । ढिकीमा मानी नभएको मुसलको प्रयोग गरिएको हुन्थ्यो । खास
गरेर च्युरा कुट्ने प्रयोजनकै लागि भनेर हरेककहाँ त्यस्तो मुसल बनाइएको हुन्थ्यो । एक जनाले
ढिकी कुट्ने र एकजनाले ओखल लगाउने गर्नुहुन्थ्यो । यता धान भुटिइसक्दा उता च्युरा तयार
भैसक्थे । सिल्वर (अलुमुनियम) को ठूलो थालमा मोटामोटी निफनेर डालीमा जम्मा पारिएको
हुन्थ्यो । सधैँ नै हामी स्कुलबाट फर्कँदा भोक लागेको हुन्थ्यो । हुनपनि तिनताका अहिले जस्तो
गाउँघरतिर चिया चमेना खाने होटेलहरू थिएन् । कहिलेकाहीँ पिपलगेडी (विभिन्न रङ्का
केराउका गेडाजत्रा भित्र तोरीको गेडो भएका गुलिया मिठाइँ) किनेर चाप्दै कालीखोलाको दुई
अँजुली पानी खाएर भोकलाई थुम्थुम्याइन्थ्यो । अघिपछि गहुँ/कोदाको रोटी, पुवा, भुटेका मकै
आदिको अर्नी हुन्थ्यो भने च्युरा कुट्ने दिन हामीले च्युरा खाने आश गरेको आमाहरूलाई बुझ्न
गाह्रो पर्दैनथ्यो । वास्तवमा आमालाई आफ्ना सन्तानको चाहनाबारेमा पूर्ण जानकारी हुँदोहो
जस्तो लाग्छ मलाई अहिले पनि । आमा बन्नुहुनेलाई अनुभवै होला । अनि हामीलाई
अन्तिमतिरको अलिअलि ढुटो मिसिएका ताता-ताता च्युरा दिंदा भोकाएका बेलामा ठूलै चीज
पाएझैँ हुन्थ्यो ।

माथि उल्लेख भए झैँ तिनताका घरैपिच्छे उखुबारी हुन्थ्यो । खुदो बनाउन उखु पेल्ने गरिन्थ्यो ।
उखु पेल्ने काठको कोल हुन्थ्यो । त्यसमा पेल्न सजिलो होस् भनेर एकुन बित्ताका गिँडी
पारिन्थ्यो । हामी स्कुलबाट फर्कँदा उखु काटेका पुछारकै घरदेखि गिँडी मागेर चुस्दै हिँडिन्थ्यो
। आपसमा कसका घरका उखु मीठा भन्ने पारख गरिन्थ्यो ।कसैले दुबैतिर आँख्ला भएका गिँड दिन्थे
भने कसैले बिचमा एउटा आँख्लो भएको दिन्थे । उखु पेल्ने कोल करिब सबै गाउँमा एकुन्टा हुन्थे ।
यस सन्दर्भमा बुबाबाट सुनेको मेरा हजुरबुबाको एउटा कथांश यो घडिमा स्मरण भैरहेछ । पिता,
प्रपिताप्रति हार्दिक श्रद्धासुमन प्रकट गर्दै बैकुण्ठवासको कामनामा व्यहोरा निम्नानुसार
संक्षेपीकरण गर्दछु ।

तिनताका छिमेकी थुमगाउँमा उखु पेल्ने कोल थियो रे ! माघे सङ्क्रान्तिभन्दा २/३ दिन अगाडि
उखु पेली सङ्क्रान्तिलाई खुदो बनाउन उखु गिँडी पारेर कोल माग्न हजुरबुबा थुमतिर जानुभएछ रे
! संयोग सङ्क्रान्तिको माँचोमा कोल माघ २ गतेसम्म उठिसकेको जानकारी भएछ । अनि
त्यतैबाट चुलीमुनितिर हानिएर एउटा रूख ढाली कोलला लागि ओखल, बियो, कात्री लगायतका
सामान तयार पारी बोकेर घर आई भोलिपल्टै घरमै कोल तयार पारी उखु पेल्नु भएथ्यो रे ! यो
व्यहोराले हजुरबुबालाई बलिष्टमा चर्चित गराएछ । बाइसे-चौबीसे राजाको पालामा यो
व्यहोरा एक कान दुई कान, मैदान भने झैँ आरूखर्के राजाको कानमा पनि परेछ । उनले दरबारमा
पहलमान पालेका थिए रे ! अनि चैतेदसैँका दिन पहलमानसँग लडाउन सतौँकोटे राजालाई समाचार
पठाएछन् । सतौँकोटे राजाले हजुरबुबालाई खबर गरी चैतेदसैँका दिन पहलमानसँग लड्न भनेछन् ।
चैतेदसैँका दिन आरुखर्के राजदरबारको टुँडिखेलमा हाम्रा हजुरबुबा र पहलमानको लडाइँ हेर्न धेरै
मान्छेहरू जम्मा भएछन् । हजुरबुबा हात पट्याएर बीचमा उभिनु भएछ, पहलमानले झुक्याएर
टाङमुनि छिरेर पछार्ने अवसरको खोजीमा वरिपरि घुमिरहँदो रहेछ रे ! हजुरबा पनि जता-जता
पहलमान जान्छ, त्यतै-त्यतै घुम्नु हुँदोरहेछ । पहलमान टाङमनि छिरेका बेला बुढाले दुईटा घुँडा
जोडिदिँदा त्यहीँ च्यापिएछ र जोड खप्न नसकी पटे निचरिएर दिसै निक्लेछ रे ! तब, आरुखर्के
राजाले \'छाड्देऊ बाजे, छाड्देऊ, तिमीले जित्यौ ...\' भनेछन् । प्रतिउत्तरमा पट्याएका
हात फुकाई जोडेर \'मैले त के गरेकोछु र महाराज ?\' भन्नुहुँदा \'तिमीले मागेको पुरस्कार
पाउने छौ, छाडिदेऊ अब !\' भनेर राजाले भनेपछि लडाइँ टुङ्गिएथ्यो रे ! त्यसपछि राजाले
\'तिमीलाई इच्छा भएको माग\' भन्दा हजुरबुबाले \'भैंसी पाल्ने बस्यारीको खर्क\' माग्नु
भएछ । जुन अद्यावधि \'स्याँर्कोटेको खर्क\' भनी प्रचलित छ । अचेलका हामीलाई \'त्यो
बेला बुढाले पोखरातिर फर्केर चौरासी बिरुवा मागिदिएको भए !\' भन्ने लोभ लाग्छ, कारण
गाउँबाट प्राय:जसो त्यतैतिर घर बनाएर सहरीया भैसके ।

जेहोस्, माघे सङ्क्रान्तिका लागि यसरी खुदोको व्यवस्था मिलाइन्थ्यो । सङ्क्रान्तिका दिन
बिहानै आमाले तरुल, सखरखण्ड भड्डुमा उसिन्नु हुन्थ्यो भने हिज्जसो कुटेका च्युरा निफन-नाफन
गरी आरीमा दुध र खुदो हालेर भिजाउनु हुन्थ्यो । बुबाले सङ्क्रान्तिको पूजा गरी सबैलाई
टिका नलगाई, प्रसाद नखाई ती खानेकुरा खान हुँदैन भन्ने भावनाले मनमा जरो गाडिसकेको
हुन्थ्यो । कदाचित् खाई हाले पाप लाग्छ भन्ने त्रासले अनुशासित बनाएको थियो । अहिले त
पाप-धर्मको कुनै ख्याल छैन, रीतिथितिहरू पनि भुल्दै जान थालियो । यही सन्त्रस्तताले यो
संस्मरण लेख्न ऊर्जाको काम गरेको परिणाम सबैमा आफ्नो भेकको व्यहोरा पस्कने यो चेष्टाले कतै
कसैलाई असहज हुन पुगे यथोचित याचना गर्दै सबैमा \'मकर सङ्क्रान्तिको हार्दिक शुभकामना\'
प्रकट गर्दछु । सबैमा यथासम्मानसहित,

**...सके सपारौँ, नसके नबिगारौँ...**

*#हामीसबैकोकल्याणहवोस्#*

२०७७ पुस मसान्त

हाल : किर्तिपुर-२, मैत्रीनगर, काठमाडौँ ।
