**विगतको सम्झना गर्दा धरासायी हुँदै चाडपर्वीय परम्परा**

**यसरी मनाइन्थ्यो - माघे सग्राँती**

*\'पुसको पन्ध्र लमाए, माघको पन्ध्र घमाए\'* भन्नु हुन्थ्यो बुबाले । हो जस्तो पनि
लाग्दथ्यो, माघको अन्तिमताकातिरबाट जाडो घटेको जस्तो लाग्दथ्यो । त्यस्तै, खुदो र दुधमा
भिजाएका चिउरा तरुलको छेउमा डाडुले पस्कँदै आमाले *\'लौ ! अर्को वर्ष मान्न पाइने हो कि
हैन, यो वर्षका सबै चाडहरू अब सकिए भन्दा हुन्च \... !\'* भन्नुहुन्थ्यो बुबातिर फर्केर ।
मैले जिज्ञासा राख्दथेँ \'किन र आमा ?\' बुबाले सबैलाई खाने इसारा गर्दै *\'साउने सग्राँती
बाँचियो भनेर मनाउने र माघे सग्राँती अब मरिने पो हो कि ! भनेर मनाउने चलन पुर्खादेखि
चलिआ\'को भन्चन् के रे !\'* भन्नुहुन्थ्यो । *\'हुन पनि हो के ! अब गर्मी लाए\'सि हैजा
आउँच, काँचो-कचिलो खान हुन्न उँधै-उँभै हुन्च, पखाला चल्च, माई हुन्च, दादुरा-ठेउला हुन्चन् ।
चैताँ त्यो घाम्मा धुलोसँगै मकै छर्दा, पछि गोड्दा, गहुँ छर्दा, सबै बाली थन्क्याउँदा, खेत
रोप्दा कति चापाचाप हुन्च, निरोगालाई पनि रोगाहा बनाउने बेला आयो अब त \... !\'*
आमाले खाँदै-खाँदै व्याख्या गर्नुहुन्थ्यो । भाइ, बैनी, म आश्चर्यबोधक भावमा ध्यानपूर्वक
सुन्थ्यौँ ।

वास्तवमा गर्मी मौसमभन्दा ठण्डी मौसम निरोगी जस्तै लाग्दछ । हुनेखानेलाई त के छ र ?
न्यानो कपडा लगायो, उच्चकोटीका मदिरापान गरेर ज्यान भित्रैदेखि ततायो, एयर
कण्डिसनवाला गाडीमा आवत-जावत गर्‍यो, घरमा पनि एसीदेखि बेड हिटरसम्मको उपयोगले
सर्वत्र तातो गराउनेहरूलाई त नि:सन्देह ठण्डी मौसम - जे खाएपनि पच्ने, उपयुक्त मौसम हो
नै । तर हुँदाखानेहरूका लागि भने शीतलहर भन्दा लु लाग्नु ठीक जस्तो लाग्छ । किनभने बढी
गर्मी भयो भने बरु सितलमा बसे भयो तर चीसोमा त के गर्नु र ? प्लाष्टिक बाल्यो भने
क्यान्सर लाग्ने ग्याँस उत्सर्जन हुन्छ भनिएपनि टायरसमेत बालेर शरीरको अगाडिको भाग
तताउन विवश हुन्छन्, रपनि पछाडिको भाग त चिसै हुन्छ, सुत्ने बेलामा न्यानो ओड्ने हुँदैन,
दिनमा शरीर ढाक्ने तातो कपडा हुँदैन । यसरी भन्दा धनीहरूलाई ठण्डी र गरिबहरूलाई गर्मी
मौसम उपयुक्त देखिन्छ पनि ।

तिनताका हरेक घरपरिवारले आफ्नो जीवन गुजारा गर्न आवश्यक सबै खेतीबाली लगाउने गरिन्थ्यो
। खाद्यान्न बालीको अलावा तेलको खाँचो टार्न तोरी खेती गरिन्थ्यो, माघे सग्राँतीका
चिउरालाई गुलियो पार्ने खुदोको लागि बारीको एकछेउमा उखुखेती गरिएको हुन्थ्यो ।
पूजाआजाका लागि जौतिलानीका लागि तील, ज्योतिका लागि कपास, कुश समेत घर-घरमा
उपलब्ध हुन्थ्यो । बेसार, अदुवा, तरुल, आलु, सखरखण्ड, काफल, किमकाफल (किमु), निउवा,
सुन्तला, कागती, नास्पती, आरू, आलुबखडा, आँप, बेलौती, ज्यामिर, केरा जस्ता फलफूलदेखि
कन्दमूलसम्मको खेती हामीकहाँ पनि हुने गरेको सम्झना अझैसम्म ताजै छ ।

हामीहरू स्कुले केटाकेटीहरू थियौँ । पुसको अन्तिमहफ्तामा सबैका उखुबारीमा उखु काट्ने चटारो
हुन्थ्यो । गाउँमा एउटा काठे कोल थियो । त्यसमा उखु पेल्न सबैले आफ्नो पालो लगाएका हुन्थे
। हामीहरू स्कुलबाट घर फर्कँदा उखु काटेका ठाउँमा जान्थ्यौँ । सबैलाई एकुन्टा गिँडहरू
दिइन्थ्यो । दुवैतिर आँख्ला परेमा साटिदिन भनेर बीचमा मात्र आँख्लो भएको लिएर उखु चुस्दै
घर पुगिन्थ्यो ।

माघे सग्राँती आउन २/३ दिन बाँकी रहेपछि उखु पेल्ने चापाचाप हुन्थ्यो । हामी त्यहीँ पुगेर
खोया - उखुका गिँड पेलेर फलिएका अवशेषहरूलाई पनि चुस्ने गरिन्थ्यो । उखुको रस पकाउँदै
गरेका रसेटोमा ती खोया लिएर गएपछि बुबा-आमाहरूले *\'खै ले त एउटा चोखो खोयो\'* भन्दै
मागेर तातो पाक्दै गरेको खुदोमा चोपेर दिनुहुन्थ्यो । पुसको जाडोमा जाँघे-कमेजको पोशाकमा
हुने हामीहरूलाई त्यो तातो खुदोमा चोपिएको खोयो चुस्दाको आनन्द वास्तवमै वर्णानातीत
हुन्थ्यो ।

अर्को तर्फ, घर पुग्दा बुबाले दुधिलाको बोटमा झ्याँगिएको तरुल खन्दै हुनुहुन्थ्यो । काठको
बीँड भएको खन्तीले तरुललाई जोगाई-जोगाई खनेर झण्डै हामी जती अग्लो तरुल निकाल्नु हुन्थ्यो
। हामी रमाएर ताली बजाएर हर्ष प्रकट गर्दथ्यौँ । बुबाले फेरि चुलेत्राको बुटामुनिको
फोहोटामा लगाएको सखरखण्ड कोदालोले उप्काउनु हुन्थ्यो । लाम्चा आलु जस्ता देखिने सखरखण्ड
झुक्किएर काटिन पुगेमा *\'लौ पखालेर खाओ\'* भनेर हामीलाई दिनुहुन्थ्यो । हामी खुसीले
उफ्रँदै पानीले पखालेर काँचै खान्थ्यौँ, जुन पनि गुलियो आलु जस्तो मीठो लाग्दथ्यो । आमाले
दाउरा खोज्न वन गएर फर्कँदा सखरखण्ड भन्दा अलि ठूला फिका कलेजी रङका वन तरुल पनि
ल्याएर *\'सग्राँतीका दिन खाने\'* भनेर थन्क्याउनु हुन्थ्यो । हामीलाई *\'सग्राँती कहिले
होला ?\'* भन्ने आतुरी लाग्दथ्यो ।

पुसे मसान्तको दिन प्राय: सबै घरहरूमा चिउरा कुट्ने काम हुने हुँदा गाउँको पुछ्रारदेखि नै
चिउराको एक प्रकारको सुगन्ध फैलिएको हुन्थ्यो । घरमा पुगेर झोला पनि नथन्क्याई ढिकीतिर
गइन्थ्यो । मुन्तिर आमाले तामाको ताउलामा भिजाइएका धान ठूलो खोत्तिया (हाँडी) मा
भुटिरहेकी हुनुहुन्थ्यो । पल्तिर आमाले ढिकी कुटिराख्नु हुन्थ्यो । हाम्री आमाले फलामे दाँती
नभएको मुसलले कुटिएका चिउरा लाउँदै तयार भएपछि सिलोटको ठूलो थालमा यसो निफनिटोपलेर
डालोमा हाल्नु हुन्थ्यो । कति चिउराहरू ठूलै लट्टा बन्दथे, त्यसलाई फोरेर बँचेको हामीलाई
खान दिनुहुन्थ्यो । सद्दे चिउरा खान नपाएपनि भोक लागेको बेलामा त्यो चिउराको लट्टो
पनि साह्रै मीठो हुन्थ्यो । आमाहरूले भरदिनमा सबैका चिउरा कुट्ने काम सकाउनु हुन्थ्यो ।

कुनै वर्ष सग्राँती नुहाउन भनेर दामली मिलेर सग्राँतीको बिहानै गएर साँझ घरै फर्कने गरी
मोदीबेनी (काली गण्डकी) अथवा पोखरा (सेती गण्डकी) वा देवघाट (सप्त गण्डकी) जानु
हुन्थ्यो । एक वर्ष म पनि बुबासँग मोदीबेनी मसान्तकै दिन साँझ उहीं बिताउने गरी गएथेँ ।
यसै त पुस, माघको चिसो उसमाथि गण्डकीको सिरेठो ! अझैसम्म पनि जाडो हटाउन अनुभविएको
ज्यादै ठण्डी क्षणको स्मरण गर्नुपर्दा त्यही दिन र हुम्लाको माइनस बाइस डिग्री सेल्सियसको
हिउँले ढाकिएको सिमीकोटमा बिताएको दिनलाई सम्झने गर्दछु । रपनि विभिन्न ठाउँबाट
खैँजरी, मुजुरा, मृदङ्गा लिएर आ-आफ्नो टोलीले भजन कीर्तन गरी नचरी लगाएर रातभर
जागराम रही जाडो भगाएको देखिन्थ्यो । म भने बुबाको काखमा सिरान गरी रीडीको
च्यादरमा गुटमुटिएर निदाएथेँ । बिउँझेका समयमा खैँजरी-मुजुराको तालमा चर्को आवाजमा
गाइएका भजनको अन्त्यमा गरिने *हरि बो§§§ल !* को उच्चारणले माहोलै तताए झैँ मान्दथेँ ।
बिहानै सबैले गण्डकीमा डुबुल्की लगाएर नुहाई झोलामा लगिएका घ्यू, खुदो मोलेका चिउरा,
उसिनेको तरुल ज्ञादीचौरमा आएर चौतारीमा बिसाएर खाँदाको स्वाद मेरा लागि अहिलेसम्मको
मीठो स्वाद हो । अन्तत: साँझ लखतरान जिउसँग घर पुगिएथ्यो ।

जोहोस्, माघे सग्राँतीका दिन बिहान हामी उठ्दा तरुलहरू, सखरखण्ड उसिनेर तयार पारिएको
हुन्थ्यो । चिउरालाई नाङ्लोमा निफनेर बियाँ हटाई राम्रा बनाएर दुध र खुदो मिलाएर
भिजाइएको हुन्थ्यो । आमाले *\'लौ सबै ग\'र भर्कुन्ना (भरिकुण्ड) को धारामा गएर नुहाओ,
त्यहाँको पानी तातो हुन्च \... !\'* भने अनुसार स्कुलबाट पुरस्कारमा पाएको लक्स साबुनले
सबै जना मिलेर फिँजैफिज बनाएर नुहाइन्थ्यो । घर आउँदा आमाले तोरीको तेलमा मेथी पड्काएर
तताई बटुकामा राखिदिनुभएको हुन्थ्यो । तेल लाएर घाममा बस्दा साँच्चै नुहाउँदाको जाडो
भाग्दथ्यो । त्यसपछि भिजाएका चिउरा, उसिनेका सखरखण्ड, तरुल खुदोसँग घाममा बसेर
खाइन्थ्यो । यसरी तिनताकाको माघे सग्राँती मनाइन्थ्यो । माघका चिउरा असारे पन्ध्रममा
खाने भनेर केही चिउरा आमाले नबिग्रने गरी थान्को लगाउनु हुन्थ्यो । हामीले पनि त्यसरी
राखिएका चिउराको दुरुपयोग गरिन्नथ्यो - संस्कारी धरोहरप्रतिको अबोध समर्थन र स्वीकृति
!

संयोग एकपटक, हाम्रो हजुरबुबाले पनि पर्सीपल्ट माघे सग्राँती पर्दाका दिन आफ्ना उखुहरू
काटेर कोलमा पेल्न उपयुक्त गिँडहरू बनाएर थुमगाउँमा कोल माग्न जानु भएछ रे ! माघे
सग्राँतीमा चिउरा तरुल खाने र चिउरा खुदो र दुधमा भिजाएर खाने प्रचलन अनुसार परम्परा
धान्न त्यसो गर्नु भएको रहेछ । कोलधनीबाट *\'कोल त २ गतेसम्मलाई उठीसक्यो, अब ३ गते
ल्याएर पेल्नुपर्ला \... !\'* भन्ने उत्तर पाउनु भएछ । अनि त्यतैबाट जङ्गल (चुलीमुनि) तिर
गएर एउटा रुख ढालेर आह्री, बियो, कात्री, ढिकुवा, बाहाँ लगायतका कोलका सारा सामान
बनाएर एकैभारीमा बोकेर ल्याउनु भएछ । यसले उहाँ बलवान् भएको प्रमाणित गराउने नै भयो ।
तिनताका बाइसे राजा-रजौटाहरूले बेला-बेलामा आफूले पालेका पहलमानसँग सर्वसाधारणलाई
लडाउने, कुस्ती खेलाउने गर्दथे रे ! त्यसवर्ष आरूखर्के राजाले सतौँकोटे राजालाई हाम्रा
हजुरबुबाको हुलिया दिँदै उनका पहलमानसँग चैतेदसैँका दिन भिडाउने प्रस्ताव गरेछन् । सोही
बमोजिम आरूखर्के दरवारको प्राङ्गणमा टनाटन दर्शकहरूका माझ हजुरबुबा र आरूखर्के राजाको
पहलमानबीच भिडन्त भएछ । हजुरबुबा हात पट्याएर उभिई पहलमान जताजता जान्छ उतैतिर
घुम्नु हुँदोरहेछ । पहलमानले पनि बुढाको टाँगमुनि छिरेर लडाउने सोचले जोखना हेरी हजुरबुबाको
वरिपरि घुम्दै उपयुक्त जँचेको समयमा टाँगमुनि छिरेछ । बुढाले दुवै घुँडा जोड्दा पहलमानको
पेटको भाग थिचिन पुग्दा दिसै निकालेर छट्पटिन लागेछ । त्यो देखेर आरूखर्के राजाले
*\'छाड्देऊ बाजे ! तिमीले जित्यौ, मागेको बक्सिस पाउने छौ\'* भनेछन् । तब, हजुरबुबाले
पट्याएका हात फुकाएर कर जोड्दै *\'महाराज ! मैले के गरेको छु र सरकार !?\'* भन्दै
छाडिदिनु भएछ । त्यसपछि पुरस्कारको मागमा *\'बस्यारी\'को खर्क* मागी प्राप्त गर्नुभएछ
। अचेलका हामी नातिहरूले *\'यसो पूर्वतिर फर्केर हेर्दा देखिने पोखराको बिरौटा मागेको
भए !\'* भने झैँ लागेपनि वहाँका लागि तिनताका दश बिसोटा भैँसी पाल्ने खर्क आवश्यक महसुस
हुँदा त्यही नै माग्नु स्वभाविकै थियो । जुन पछिसम्म हामीले नै उपभोग गरिएको थियो ।
यस्तो सन्दर्भ पनि समेटिएको व्यहोरा बुबाले हरेक वर्षका माघे सग्राँतीमा विगतको स्मरण
गर्दै हामीलाई जानकारी गराउनु हुन्थ्यो ।

अहिले त सहरीया भैएकोछ । गाउँमा बानरको आतङ्क फैलिएकोछ । बुढाबुढी भएका आमा बुबाहरूले
गाउँ कुर्नुभएकोछ । हामी नै बाउआमाबाट ममीडेडी बन्दै आमाबाबा उर्फ जीबाज्यामै भैसकेकाछौँ
। छोराछोरी सहरबाट पनि बाहिरिएर विदेशी जस्ता भएकाछन् । भाइवर, म्यासेञ्जरादिका
माध्यमबाट हेराहेर गरेर बातचित हुने गर्दछ । कतिपय त हामीकहाँ दिन हुँदा रात पर्ने
मुलुकमा छन् । *\'माघे सग्राँती आयो, चिउरा-तरुल खानु पर्छ, यसो वालमार्टतिरबाट ल्याएर
खाओ\'* भन्ने हाम्रा भनाइलाई *\'कहाँको फुर्सद हुनु, चिउरा-तरुल खोज्ने !\'* भनेर
व्यस्तता दर्साउँछन् । हामी भने तिलका लड्डु, घिउ, चाखु, तरुल, सखरखण्ड, सेल रोटी, दुधमा
खुदो मिसाएर भिजाइएका ताइचीन चिउरा खाएर माघे सग्राँती मनाइरहेका छौँ - बुढाबुढी
मिलेर । वास्तवमा पुस-माघको जाडोमा चिसिएको शरीरलाई तातो बनाउने परिकारहरूको
उपभोग गर्ने हाम्रो साँस्कृतिक परम्पराको धरोहर धरासायी हुँदै गैरहेको देखिन्छ, यो व्यहोरा
अन्यान्य चाडवाडहरूमा पनि लागू भैरहेको पाइन्छ ।

*(विगतको स्याङ्जा, चिलाउनेवा र वर्तमानको काठमाडौँमा आधारित)*

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०७८ माघ १ गते शनिबार

**कीर्तिपुर-२, मध्यनगर, काठमाडौँ ।**
