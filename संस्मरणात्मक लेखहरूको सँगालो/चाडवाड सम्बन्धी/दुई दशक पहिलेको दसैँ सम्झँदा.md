**दुई दशक पहिलेको दसैँ सम्झँदा**

\- तिलक पौडेल

हिन्दुहरूको महान् चाड बडादसैँलाई वर्षदिन भरिका अनुभवहरू एकापसमा आदानप्रदान गर्ने
सुअवसरका रूपमा लिइनु युक्तिसङ्गतै देखिन्छ । आफूभन्दा नातामा ठूला/अग्रजहरूबाट आशिष लिने
प्रचलन यस चाडमा रही आएकोछ । देश विदेशमा गएका आफन्तहरूको घर अवाइले घर बसेर
प्रदेशीको भद्रो हेरिरहेकाहरूलाई ठूलो आनन्दको वर्षा गराएको महसुस हुन्छ । हुन पनि लाहुरे
बनेकाहरूले पनि घर जाने/आउने साइतको रूपमा यसै चाडलाई मान्ने गर्दछन् । शायद यसपालीको
दसैँमा हाम्रो घर पनि हामीलाई सपरिवार आउनेछन् भन्ने आशा गरिएको हुनुपर्दछ । त्यसमा
पनि चारबीस हिउँद विताउनु भएको पीताजीलाई त जेठोबाठो छोरो जसरी पनि आउनेछ भन्ने
लागिरहेको बेलामा "हजुरबुवा ! काका आउन पाउनु हुन्छ वा हुन्न भन्ने नीधो म आउँदासम्म
भएको थिएन, आएँ भने अष्टमी/नवमीतिर आउँछु होला भन्नु हुन्थ्यो । हुन पनि अस्तीमात्र
जिल्लामा पुग्नु भएको हो \..." भन्दै फलफूल र पैसाको नासो पाउँदा बुवालाई "हत्तेरिका"
जस्तो लागेको होला । कहीँ, कतै, कसैलाई पैसाले नै सबैथोक गरेपनि कसैकालागि भने
आत्मियतालाई पैसाले सट्टापट्टा गर्न सकिने चीजको रूपमा परिभाषा गर्दा पनि आत्माघात
सरह हुने गर्दछ । यो व्यहोरा दसैँजस्तो चाडमा अग्रजहरूमा लागू हुनु पर्दछ । शायद यसपाली
मेरो बुवामा पनि आत्माघातको अनुभव भएको होला ।

वास्तवमा राजधानी काठमाडौँमा छाप्रो भएपनि आफ्नो आवास बनाएपछि जन्मस्थानमा यस्ता
चाडहरूमा सबै जाहान मिल्न गाह्रो हुँदो रहेछ । केटाकेटीहरूलाई यथाशक्य स्तरीय शिक्षा दिने
मनीषाले उछार नदिँदा गाउँमा आफूले गरेको प्रयासहरूले सफलता नपाएपछि म आफ्ना बचेराहरू
च्यापेर पोथीसाथ पोखरा हुँदै यहाँ आइपुगेँ । डेरा गरेर बस्दा त ठीकै थियो । कोठाहरूमा
ताल्चा मारेर कुची घरपट्टीलाई बुझाई सपरिवार जन्मथलोमा उपस्थित हुन सकिएकै थियो ।
घरपट्टीहरूसँगको खचपच अनि छाप्रोसम्म हाल्न सक्ने आफ्नो औकातलाई मध्यनजर गरी गतवर्ष मैले
पनि कम्पाउण्डवाललाई अलि अग्लो बनाई टीन तेर्स्याएर आफ्नै आवास तयार पारेँ । तब
श्रीमती र मेराबीच बडादसैँमा बुवामुमाको आशिष लिन जाने पालो बारे चर्चा हुन थालेकोछ ।
म गतवर्ष ठूलो छोरासाथ टीका थाप्न गएथेँ । यस पटक पनि अन्तरेच्छा नभएको त हैन तर
परिस्थितिले साथ दिएन ।

देशको विद्यमान सुरक्षा एवं शान्तिको स्थिति, त्यसमा पनि दैनन्दिक हिसाबले घुर्कीहरू
(Threats) प्राप्त हुने जिल्लामा कार्यरत म षष्ठीका दिनमात्र कार्यलयबाट फुर्सद लिएर
यहाँ आइपुगेको थिएँ । त्यसै दिन काकीसँग बिदा हुन भतिजा आएका थिए । मलाई पनि भेटेपछि
कुनै टुङ्गोको समाचार लिएर बुवासामु उपस्थित हुन इच्छा जाहेर गरेपनि उनलाई माथि उल्लेखित
सन्देश र उपहार दिएर पठाएँ । दैवका सामु मनको इच्छा \...\.... ?

कतै हाम्रा केही मान्यताहरूले पनि आँटेताकेजस्तो हुन/गर्न उछार दिइरहेको पाईंदैन । हुन पनि
महिलाहरूको मासिक धर्म कसैले अनिवार्यरूपमा पालना गर्नु पर्ने - इश्वरप्राप्ति खाँतिर भने
कसैले पालना नगरेर पनि देवताहरूमा पूजा गर्न वर्जित नगरिएको वास्तविकता सबैसामु छर्लङ्ग
छ । यहाँनेर मेरो यथार्थतालाई पनि स्थान दिन मन लाग्यो । मेरो पोखरा बसाई एकजना
नेवार मित्रकहाँ थियो । बहुत अन्तरङ्गका मित्र थियौँ - वहाँ र म । वहाँहरू माथिल्लो
तलामा बस्नुहुन्थ्यो भने हामी तल्लो तलामा डेरा गरी बस्दथ्यौँ । तापनि हामीबीच सच्चा
मित्रताले डेरावाल र घरपट्टीको लक्ष्मणरेखालाई मेटाई दिएको थियो । वहाँहरू नेवार भएकाले
मासिक धर्म पालना बाध्यकारी थिएन । परिणमस्वरूप भाउजू रजश्वला भए/नभएको मेसो नपाइनु
स्वभाविकै थियो । म परेँ बाहुन, मेरी श्रीमतीले कम्तिमा पनि महिनावारीका चार दिन
बार्नै पर्ने परम्परगत धरोहर धन्दिनै पर्ने मेरो बाध्यता थियो ।

कहिलेकाहीँ श्रीमान्-श्रीमतीकाबीच झगडाको बिउ पनि बन्दथ्यो - महिनावारीको प्रसङ्ग ।
म कार्यव्यस्तताले कोठामा ढीला फर्कंदा छोराछोरी पनि साना - पकाउन नसक्ने, श्रीमतीजी
नछुने भएकी - पकाउन नहुने हुँदा, विवशतापूर्वक होटेलमा गएर रिसिँदै खाना खाएका क्षणहरू
पर्याप्तै छन् । अब रिसिनाको कारण खोजौँ । मेरो भनाइ हुन्थ्यो - बुवामुमाका साथ हुँदा त
तिमीले आफ्ना आचारहरूको पालना नगर भन्न खोजेको होइन, तर यहाँ - जहाँ माथि बस्ने
भाउजूले आफू महिनावारी भएको भएपनि तल पानीको धारा खोलिदिने, माथिको छतेटङ्कीमा
पानी चढाउने, शायद पूजाआजा पनि गर्नु पो हुन्छ कि ? नत्र पनि सनातनी घरायसी कृत्यहरू
सम्पादन गर्दा भगवान नरिसाउने, तर तिमी बाहुनी बनेर त्यही धाराको जल थापी भगवान्का
नाउँमा नचढाउने हो भने पाप लाग्ने, जात जाने, ईश्वरले श्राप दिने ! अनि कहिले आँफू नै
रजस्वला भइयो भने पूजाआजा त परै जावोस् ऐले मलाई कार्यव्यस्तता हुँदा पनि हामी
परिवारका लागिमात्र पनि खाना पकाउन नहुने ? के तिमीले पूजा गर्ने देवी कहिल्यै रजस्वला
भएर पूजा नचल्ने भएकी छन् । हैन भने तिमी पनि हाम्रो घरकी देवी हौ र यस्तो आडम्बरबाट
टाढिय । हो ! सरसफाइलाई पूर्णरूपमा ध्यान दिनै पर्दछ बरु पूजाआजा नगरे नगर
\...\..... । तर यो मेरो आदर्शवादी भनाइ भयो रे ! कहिलेकाहीँ साथीहरूकहाँ पनि
परिस्थिति अनुसार अन्तिमतिरका वाक्यका व्यहोरा सुनाउने गरेकैछु, तर सिद्धान्ततः नाईं भन्ने
उत्तर नपाइए पनि व्यवहारीकरण हुन सकेको छैन ।

संयोग, यही व्यहोरा यस पालीको दसैँमा पनि लागू भयो । नभन्दै सप्तमीका दिन अर्धाङ्गिनी
परसरिन् । अब भयो फसाद् ! मेरो पालो नभएपनि फेरि यसपटक पनि म नै घर जाऊँ क्यारे
भनेको यहाँ उनीले व्रतबन्ध गरेको छोराले खान हुने गरी पकाउनै नहुने भयो रे ! अझ भनौँ
प्रचलित नियमानुसार भान्सा छुनै भएन । हैन घरै जाऊ न त नि ! भन्दा पनि टीकाको दिन
जम्मा ३ दिन हुनेभए, बुवाहरूका हातको टीका ग्रहण गर्न भएन नै । अनि त सबैजना
जन्मस्थानलाई कल्पनामा नचाई यहीँ बस्न बाध्य भइयो । वास्तवमा यही आशङ्काले भतिजालाई
ठोस उत्तर पठाउन नसकेको थिएँ ।

शायद आज यतिबेला सामान्य घरायसी धन्दाहरू बिहानीसत्रमै सकाएर नुवाइ-धुवाइ गरी दसैँमा
लगाउने भनी नयाँ सिलाएका वा पुराना भएपनि धोइधाई पारेर राखिएका लुगाहरू लगाएर सबै
तयार भए होलान् । बुवाले "उ ऽऽऽ कोटमा बाजा बजे, अव केही बेरपछि बन्दुक पड्काउँछन्, हो
त्यहीबेला छोपेर टीका लगाउन पर्दछ । अब एसो ऽऽ ढोकाहरूमा, मइनखामाहरूमा टीका
लगाइदेओ \...." भन्दै आफू पनि सुकिला कपडाहरू फेर्न थाल्नु भएहोला । म हुँदा वल्ला-पल्ला
घरका केटाकेटीहरू १००/५० का नोटहरू लिएर खुद्रा रकम साट्न आउँथे, जसले गर्दा लुगा फेर्न म
नै ढिला हुने गर्दा, बुवाले "हैन सबै खुद्रा जति अरूहरूलाई साटिदिएर मैलाई पछि कन्याहरूलाई
दक्षिणा दिने नरहला नि ! " भन्नु हुन्थयो । हुन पनि प्रायजसो दसैँमा घर जाँदा बैङ्कमा
कार्यरत साथीहरूको सहयोगमा खुद्रा रकमका गट्टाहरू लिएर जाने गर्दथेँ । वास्तवमा हाम्रा
अग्रजहरू कति सोचिला भने सबैका हातमा घडी नहुने ताकादेखि चलेको चलन हुनु पर्दछ - कोटमा
एकजना पण्डितले घडी थापेर निर्धारित समय भएपछि बन्दुक पड्काएर सबैलाई टीका लगाउने
समय भएको जानकारी दिने गरेका । पात्रो अनुसारको समय भएपछि "हैन कता फर्केर लगाइदिने
रहेछ ? अथवा लउने व्यक्तिले कता मुहुडा गर्ने हो ? चन्द्रमा कता छन् कुन्नी ? \.... "
जस्ता छिमेकका जान्नामान्ना व्यत्तिहरूबीच कुराकानी चल्दथे । अन्ततः पात्रो घोर्‍याएर
एउटा टुङ्गो लागेपछि बन्दुकको आवाजसँगै टीका लगाउने कार्यारम्भ हुनेगर्दथ्यो । "बडा
दशमीको टिको ठूलाबाट, लौ आइजा बुढी पहिला तेरो पालो \..." भन्दै बुवा आफ्नो आसनमा
बस्नुहुन्थ्यो ।

जयन्ति मङ्गला काली भद्रकाली कपालिनी,

> *दुर्गाक्षमा शिवारात्री स्वाहा-स्वाहा नमस्तुते ।*
>
> *सर्वमङ्गलमाङ्गल्ये शिवे सर्वार्थसाधिके ।*
>
> *शरण्ये त्र्यम्बके गौरि नारायणि नमोऽस्तु ते ॥*
>
> *या देवी सर्वभूतेषु शक्तिरूपेण संस्थिता ।*
>
> *नमस्तस्यै नमस्तस्यै नमस्तस्यै नमो नमः ॥* \...\...\...\...\...\...\... "

छपन्न कोटी दुर्गा दाहिना हुन्, रोगव्याधि नलागोस्, सबैको आस तिमीले पूरा गर्न सके,
तिम्रो आस भवानी दुर्गाले पूरा गरिदिउन् भन्दै निधारभरि अक्षता लगाई दिएर चुल्ठामा
जमरा लगाइदिनु हुन्थ्यो । तब क्रमशः अरूको पालो सबैले अड्कल गर्दथे । साना केटाकेटीहरू
पनि आफ्नो पालो हिसाब गरिरहन्थे । केटी मान्छेलाई टीका लगाउँदा माथिको व्यहोरा
फलाक्नु हुन्थ्यो भने केटा मान्छेलाई टीका लगाउँदा :

> *आयु: द्रोणसुते, श्रेय: दशरथे, शत्रुक्षय: राघवे ।*
>
> *ऐश्वर्यं नहुषे, गति: च पवने, मानं च दुर्योधने ।।*
>
> *शौर्यं शान्तनवे, बलं हलधरे, सत्यं च कुन्तीसुते ।*
>
> *विज्ञाने विदुरे, भवतु भवतां, कीर्ति: च नारायणे ।।*

छपन्न कोटी दुर्गा दाहिना हुन्, आँटेताकेको पुगोस्, रोगव्याधि दूर होस्, पीरकष्ट हरण होस्,
माटो समान अन्न - ढुङ्गो समान द्रव्य आर्जन सके, बर झैँ तपे, पिपल झैँ खपे, हिँड्दा ठेस
नलागोस्, बस्दा केश नझरोस्, शत्रु बस्य हुन्, विद्या खुलेर आवोस्, सबैका मान्नागुन्ना भए,
ठूलो-ठूलो मान पाए, सबैका इच्छा तिमीले पूरा गर्न सके, तिम्रा इच्छा दुर्गा भवानीले पूरा
गरुन् \...\..... । छिमेकबाट आशिष लिन आइसक्थे । जीनापाका आएका भए हजुरबाका आशिष
त नलागे पनि लागीहाल्लान् जस्ता \.... भनेपछि बुवामा थप हौसला मिल्दथ्यो । आज पनि
त्यस्तै भएको होला, हाम्रो घर नाताका हिसाबले बुढोघर । गाउँमा २२/२५ घर भएपनि मैले
आशिष लिने भनेको त्यस्तै ९/१० घर भन्दा छैनन् । उमेरले काका भन्नु पर्ने व्यक्तिहरूले मैलाई
काका अथवा हजुरबुवा भन्नु पर्ने नातो हुन्थ्यो । उमेर सानो छँदा त मलाई शर्मै लागेर आउँथ्यो
।

अब आज यहाँ पनि निर्मला नछुने भएकी भएपनि अरू केटाकेटीका लागि सबै तयारै छ । दुर्गा
पूजा सकेर सबैलाई टीका लगाइदिनु पर्ला । अफूले भने उही बुवाले गरे जस्तै त्यही दुर्गा
स्थापनाको टीकाबाट निधार रङ्ग्याउनु पर्ला । बरु यहाँ रहेका मेरा अग्रज भनेका
तिर्लिङ्गाटार महेश्वरदाइ र ठूल्दाइ, चुनदेवी महेश्वर दाइ र गल्फुटार नारायण दाइ हुनुहुन्छ,
अर्का अग्रज हुन् - ईश्वरीदाइ, रमेशदाइ । सके छोराछोरीसाथ नभएपनि एकचहट जसै पुगेर
आशिष थाप्नै पर्ला । यस्तै तर्कनामा मनलाई थुम्थुम्याएर यसपालीको दसैँमा कल्पेकै कल्पनालाई
साकार पारी हार्दिक बिदाइ गरेँ । घर पनि बैनी ज्वाईंहरू भाञ्जा-भाञ्जी सहित पुग्नु
भएहोला, यहाँ पनि कान्छी बैनी, ज्वाईं, भाञ्जीहरू आउनु भएकोछ । यही उपलब्ध स्थितिमै
रमाउनु पर्ला, घरतिरका व्यहोराहरूको समीक्षा गर्दै ।

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०६० आश्विन १८ गते आइतबार

**बेलुका १२:३० बजे, अमृतनगर, कलङ्की ।**
