***अन्न पवित्र बनाउन मनाइने पर्व***

**हरेलो यसरी गरिन्थ्यो !**

नेपाली बृहत् शब्दकोषलाई शब्दग्रन्थत्व सुम्पिँदा, **हरेलो** भन्नाले - *ना.*

> *१. धान मकैको खेतमा चरा, मुसा आदिबाट खेती बचोस् भनी राखिने कुरिलो र मयलको
> हाँगो ।*
>
> *२. मगरात राजा बलिहाङ वा राजा बलिको सम्झनामा गरिने पूजा; असार मसान्त र
> साउने सङ्क्रान्तिको प्रभातकालीन समयमा गरिने पूजा ।*
>
> *३.१ खेत जोत्नुभन्दा पहिले कुनै विघ्न नपरोस् भनी किसानले सखारै खेतमा गएर गर्ने
> भूमिपूजा; हरेरी ।*
>
> *३.२ रोपाइँ सिद्धिएको उपलक्ष्यमा तिजपछिको मङ्गलवारका दिन खेतमा गरिने कृषिका
> अधिष्ठाता देवताको पूजा* भनी अर्थ्याएको पाइन्छ ।

व्यवहारमा हेर्दा हरेलो मूलत: पहाडी जिल्लाहरूमा मनाइने कृषिमा आधारित एउटा ऐतिहासिक
पर्व हो । यो पर्व तिथि, मिति मिलाएर भन्दापनि परम्परागत रूपमा  बार मिलाएर कतै
साउनको अन्तिम मङ्गलबार, कतै भदौको पहिलो मङ्गलबार त कतै तीजपछिको मङ्गलबार कहीँ
मुहाने गरामा त कहीँ खले गरामा हरेलो गर्ने गरेको पाइन्छ ।

हुन त **"हेरालो"** भन्ने शब्द अपभ्रंश भएर **\"हरेलो\"** बनेको भन्ने भनाइ पनि पाइन्छ
। प्रायश: असार-साउन अर्थात् खेतीको समायमा गाई भैसीहरूलाई जङ्गल पठाउने चलन
अनुभवीएकै प्रसङ्ग हो । वास्तवमा खेतीपातीको समायमा सबै गाउँलेहरू व्यस्त हुने अनि
वर्षायाममा नै जङ्गलमा पनि गाईवस्तुलाई चर्ने राम्रो चरन हुने हुँदा गाईवस्तुलाई जङ्गल
पठाउनु आफैँमा तर्कसङ्गत देखिन्छ । त्यसैलाई व्यवस्थित गर्न कतिपय टोल र समूहले आ-आफ्नै
विश्वासिला मान्छेलाई खर्च उठाएर दिने सर्तमा गाईवस्तुको हेरचाह गर्ने जिम्मा सुम्पने गरेको
पाइन्छ । ती व्यक्तिलाई **हेरालो** भनिन्थ्यो। गाई भैँसीको गोठको काम गर्नेलाई गोठालो
भने जस्तै जङ्गल पठाएको बेलामा गाईवस्तुलाई गाउँ फर्कन नदिने तथा सुरक्षा दिई
हेर्ने उल्लिखित व्यक्तिहरूलाई **हेरालो** भनिनु आफैँमा ठीक जँच्दछ । जब गाउँलेहरूले खेतीको
काम सक्थे, तब जङ्गल पठाएको गाईवस्तुलाई गाउँ फर्काइन्थ्यो । **\'सोम खेती बुधे घर\'**
भन्ने उखानसँगै प्राय: गाईवस्तु सोमबारका दिन गाउँ फर्काइन्थ्यो । सो दिनको भोलिपल्ट
सबैले थकाई मेटाउन र रमाइलो गर्नको लागि मेलाको आयोजना गर्ने प्रचलनको सुरुवातसँगै यो
**हरेलो**को परम्परा चलेको मान्न सकिन्छ । भनिन्छ - वास्तवमा हरेलो खेती लगाउने हली
वा गाईवस्तु हेरेका हेरालोले गर्नुपर्दछ । समयक्रमसँगै गाउँमा गाईवस्तुहरूको सङ्ख्या
नगण्यप्राय: हुन थाल्यो । परिणाम गाईवस्तुलाई जङ्गल पठाउने चलन हरायो । हरेलोमा तयार
पारेको **\'गोरु रोटो\'** खेत जोतेका गोरुलाई ख्वाउनु पर्नेमा अब त **\'ट्र्याक्टर\'**
ड्राइवरलाई दिनुपर्ने जस्तो अवस्था आइसक्यो । हरेलो अघि वन पठाएका गाईवस्तु घर ल्याउनु
पर्ने चलनलाई अचेल त जङ्गलका वानरहरू गाउँ पसेर आतङ्क मच्चाउन थालेर प्रतिस्थापन
गरिरहेको देखिन्छ । तरपनि, **हरेलो** भने हाम्रो परम्परा बनेर कतिपय गाउँ-ठाउँमा
चलिरहेकोछ ।

म स्याङ्जा, आँधीखोलाको मान्छे ! हरेलो गर्ने दिन, बुवाले बिहानी गोठेधन्दा सकाएर घाँस
काटेर फर्कंदा घाँसको भारीमाथि एउटा ठूलो कडुज (कटुस) को डालो पनि लिएर आउनु हुन्थ्यो
। आमाले घरमा चामल पिनेर **\'गोरु रोटो\'** र **\'वावर रोटी\'** - पिठोलाई
पानीमा रयालेर तेलको ताईमा पिठो छर्केर बनाइने स-साना रोटीहरू, तयार पार्नुहुन्थ्यो ।
हामीलाई राम्रो मकैको घोगालाई नङ्ग्याएर एकनासका भुत्ला (खोस्टा) बनाउन लगाउनु
हुन्थ्यो । हामीले आमाले दिएको नापो अनुसारका १५/२० वटा खोस्टा तयार पार्दथ्यौँ ।

*\'लौ अब हातमा चोट नलगाई खुर्मली (साना आँसी) ले ढिकीको, दैलाठेलाको, जाँताका
हातोको, मइनखाँबो (घरको मुख्य खाँबो) को, हलाको काठ खुर्केर एकन्चिम्टि एउटा केराको
पातमा जम्मा पार त ! हलाको बाबुले ल्याउनु नि ! छोरीमान्छेले हलो छुन हुँदैन के \...!\'*
भनेर अह्राउनु हुन्थ्यो । सबै भाइबैनी मिलेर सबैको थोरै-थोरै खुर्केर ल्याउँदा बुवाले ठ्याक्क
केराको पात लिएर आएको हुनुहुन्थ्यो । हामीले पिँढीमा केराका पातमा काठहरू खुर्केको धुलो
जम्मा गर्दथ्यौँ । बुवाले *\'अब उ\... ढिकीका पछाडिबाट एकँजुली भुस ल्याएर मिसओ\'*
भनेर हामीलाई भन्दै भित्र आमालाई *\'खै अलि-अलि सबै अन्न पनि मिसाउनु परेन त नि !\'*
भन्दा आमाले धान, कोदो, मकै, जौ, गहुँ \... का एकन्चिम्टि ल्याएर त्यसैमा मिसाइदिएर
एउटा खोस्टामा सबै मिलाएको चिजको पोको (नमुना) बनाइदिनु हुन्थ्यो । *\'ठूला घोगा मकै
नहुने ठाउँतिर यस्ता पोकालाई वावियाका हत्यौरीले बाँध्ने गर्चन्, हामीकाँ त सप्रेका मकै हुने
हुँदा यी यसरी भुत्लाको फुर्को लामो हुने गरी १५/२० वटा पोका पार अनि दुईटा पोकाका
फुर्का जोडेर झुण्ड्याउन मिल्ने बनाऊ है त !\'* भनेर निर्देशन गर्नुहुन्थ्यो । हामीहरू फुरुङ्ङ
हुँदै त्यो काममा लागी पर्दथ्यौँ ।

बुवाले आफूले ल्याएको कटुसको सानो थाँक्रोलाई तलतिर तिखारेर हाँगाका २/४ मुन्टा काटेर
तिका बनाउनु हुन्थ्यो । हामीले स्कुलमा सरले सिकाएको व्यहोराभन्दा पनि रसिकसित
नियाल्दथ्यौँ । *\'मैले सक्न छाडेपछि छोराहरूले त हो नि यो सबै गर्ने, अहिल्यैदेखि हेरेर
सिकी राख\...\'* भन्दै सुकेका काठको दुई अङ्गुल चाक्लो पातोलाई छकुने हुने गरी ५/७ वटा
टुक्रा बनाई खुर्मली आँसीको बिँड फुकालेर आरोलाई रातो बनाई बिच-बिचमा एकुन्टा प्वाल
पार्नु हुन्थ्यो । **संस्कारी धरोहर हस्तान्तरणको अचुक विधि !** त्यही बेलामा मैले एउटामा
दुईटा प्वाल पारिदिएर घुर्रा बनाइदिन अनुरोध गर्दथेँ । बुवाले पनि अलि बाक्लो पातोलाई
मिहिन पाराले मिलाइदिएर घुर्रा बनाइदिनुहुन्थ्यो । त्यो पाउँदाको मजा सायद जीवनमा
कहिल्यै पाउन सकिन हुँला जस्तो लाग्दछ ।

बुवाले पुन: पञ्चस्नान गरी धोती फेरेर सानो डालीमा ती हामीले बनाएका पोकाका झुत्ताहरू,
एउटा दुनामा घिउ; अर्को दुनामा रायो, सर्सिउँ; एक प्वाले घुर्रा; टपरीहरूमा फूलपाती,
लावा र रोटीहरू; जौ, तिल, अक्षता राखिएको पूजा थाली; सानो करुवामा पानी मिलाएर
राख्नुहुन्थ्यो । आमाले भजालोमा पुत्ताउँदै गरेको आगो र फिलिङ्गा भएको भुङ्ग्रो ल्याइदिएपछि
बुवाले भजालोलाई एउटा हातले समाउँदै र कटुसको सानो थाँक्रो काँधमा राकेर मलाई
*\'नुहाउने, जप गर्ने गर्‍यौ ? लौ यो डाली समाएर मसँग हिँड \...\'* भन्नुहुँदा बैनीहरूले
आफू छोरी अनि साना भएकाले यो अवसरबाट वञ्चित भएझैँ लोभिला आँखाले हेर्दै हाम्रो बिदाइ
गर्दथे ।

बुवाका पछि-पछि म डाली समाएर खलेगरामा पुगेको हुन्थेँ । मनमा पछि मैले पनि यो काम
गर्नुपर्ने हुनाले बुवाले गरेका सबै कामहरू क्रमश: सम्झनु पर्दछ भन्ने विचार मडारिइरहेको
हुन्थ्यो । बुवाले अघि घाँस काट्दा हरेलो गर्ने डिललाई सफा गरिसक्नु भएको हुन्थ्यो । हामी
पुगेपछि मलाई *\'लौ डाली यता राख र तिमी बसेर हेर \...\'* भन्दै आफूले लगेको
थाँक्रोलाई आलीमा गाड्नु हुन्थ्यो । म आलीको डिलमा बसेर नियाल्दथेँ । त्यसेको फेदमा सानो
सम्म परेको ढुङ्गा राखी त्यसैमा भजालोको भुङ्ग्रो खन्याएर करुवाको पानी हातमा लिई उठेर
थाँक्रोमाथि घुमाउनु हुन्थ्यो । के-के मन्त्र गुन्गुनाउँदै फूलपाती, अक्षताहरूले पूजा गरी
भुङ्ग्रोमा रायो, सर्सिउँ पड्काउनु हुन्थ्यो । अनि थाँक्राका चोक-चोकमा पोकाका झुत्ताहरू
झुण्ड्याई तिखारेका टुप्पामा एकप्वाले घुर्रा छिराइदिनु हुन्थ्यो । त्यसैबेला *\'यी घुर्रा
भनेका डाइनी, बोक्सी, ऐँर-भँएरलाई हाम्रो खेतबारीमा पस्न नदिन ऐनाका रूपमा आएतिरै
फर्काउन राखिएको हो भन्नु हुन्थ्यो तिम्रा हजुरबबाले, यो कतिपयले गर्दैनन्, झण्झट मान्दछन्
\...\'* भन्नुहुन्थ्यो । मलाई पछि मैले नै गर्दा पनि यसै गरुला भन्ने प्रण गर्न मन लाग्दथ्यो
। तर, अफसोच ! त्यो क्षण मेरा लागि यी यस्तै कल्पनामा मात्रै सीमित रहन पुग्यो ।
गाउँको त्यो स्वच्छ हावा, निर्मल पानी छाडेर खै किन हो ? आफैँलाई थाहा छैन, यो सहरीया
प्रदूषित वातावरणमा तथाकथित पारिवारिक जञ्जालले उछार नदिएको भनेर साँघुरोमा
रुमलिइरहेकोछु । जन्मस्थानका खेतबारी बाँझो छाडेर यहाँ छतमा कौसी खेतीमा रमाउँदैछु । मन
मिल्दाहरूबिच **नमुना वस्ती** बसाउने कल्पनालाई एक्लै साकार रूप दिनै सकिन, हिम्मतिला
साथीहरूको साथ जुटेन । सम्झेर ल्याउँदा साँच्चै दु:ख लागेर आउँछ ।

रोटीहरूको नैवेद्य चढाई लावा र फूलपाती वरिपरि छरेर पुन: जल हातमा लिई थाँक्रो
वरिपरि घुमाउँदै *\'लौ सीमे, भुमे देउताहरू, गोठका भिउसिन ठाकुर, श्रीङ्गा नागदेउता,
जानेनजानेका जलथलका सम्पूर्ण देवीदेउताहरूले रक्षा कल्याण गर्नुहोला,*

**आवहानं नजानामी, नजानामी विसर्जनम्; पूजास्चैव नजानामी, क्षमस्य परमेश्वर ।**

**मन्त्रहीनं क्रियाहीनं, भक्तिहीनं सुरेश्वर; यत्पूजितम् मयादेव, परीपूर्ण: तदस्तुमे ।।\'**
भन्दै दायाँ साहिंली औलाले पहिला आफूलाई टीका लगाई मलाई पनि लगाइदिनुहुन्थ्यो ।
*\'मेरो बाबुलाई विद्या खुलेर आवोस्, हिँड्दा ठेस नलागोस्, बस्दा केश नझरोस्, आँटेताकेको
पुगोस्, माटो समान अन्न र ढुङ्गो समान द्रव्य आर्जन सके \...\'* भनी दिएका आशिष
सम्झँदा अहिले पनि मनमा भक्कानो परेर आउँछ ।

तदुपरान्त हामी घर फर्कन्थ्यौँ । बुवाले पोकाका झुत्ताहरूलाई काँक्रा, घिरौँला, लौका,
करेला आदि झालपातका थाँक्रामा पनि झुण्ड्याइदिनु हुन्थ्यो । **गोरुरोटो** भाँचेर माले
गोरुलाई खुवाउनु हुन्थ्यो र हाम्रो प्रतिक्षा गरेर पिँढीमा बसेका आमा बैनीहरूलाई टीका
लगाई नैबेत र बैनीहरूलई एकुन्सुका पैसा दिनुहुन्थ्यो । त्यो बेला मलाई छोरो भएकाले पैसा
नपाएकोमा पछुतो महसुस हुन्थ्यो ।

आमाले \'यतिबेलासम्म सबै भोकाएऊ, लौ अब भान्सा गरौँ \...\' भन्दै भित्र पस्नु हुन्थ्यो ।
बुवाले हामीहरूलाई *\'यो हरेलो भनेको खेतबारीमा रोपाइँ सकिएपछि गर्ने हो । यसपछि कतै
रहेबँचेका फोगटाहरू बाँझै छाड्नु पर्दछ, त्यै भएर हिजो रातसाँझ गरेर भएपनि तिम्री आमाले र
मैले सबै रोप्ने काम सकाएका हौँ । हरेलोलाई रोपाइँको न्वारन गरेको पनि भनिन्छ । आजसम्म
रोपो थियो भने अब धान, कोदो भयो । हरेलो नगरिएको धानको अक्षता शुभकार्यहरूमा चल्दैन
भन्ने मान्यता रहेकोछ । अब आज खेतमा गोडा हाल्न पनि हुँदैन भनेको कोहीपनि केहीपनि गर्न
जानु हुँदैन । आज फुरौला खानुपर्दछ, भित्र आमाले बनाएकै होलिन् । दिउँसो निउवा साँधेर
खाएपछि कटाहा - मुसाका दाँत कुडिन्छन् र तिनले धान खान सक्दैनन् भन्ने मान्यता रहेकोछ ।
आफैँ गर्ने हैसियत गुमाएर ठालुपल्टेकाहरूले हरेलो हलो जोत्ने हलीले गर्ने हो भनेर कतिपयले
हलीबाटै गराउँछन् । तर हाम्रा भने तिमेर्का हजुरबाले गरेको देखेकाले मैले नै गर्ने गरेकोछु । म
मरेपछि पनि बाबुहेर्ले नै गर्ने गर्नु \...\'* भन्नुहुन्थ्यो । बुवा ! हजुरको त्यो धोको
स्थलगतरूपमा पूरा गर्न उल्लिखित परिस्थितिले साथ नदिँदा यसरी कल्पेर चित्त बुझाएकोछु ।
हजुरको बैकुण्ठवास हवोस् बुवा !!!

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०८० साउन ३० गते मङ्गलबार

**कीर्तिपुर-२, मध्यनगर, काठमाडौँ ।**
