**यसरी मनाइन्थ्यो**

**होली पर्व : रङ्ग र हर्षोल्लासको उत्सव**

**परिचय**

फागु पूर्णिमा (होली/फागु) हिन्दू धर्मावलम्बीहरूका प्रमुख चाडहरूमध्येको एक पर्व हो ।
वसन्त ऋतुको आगमनको सङ्घारमा मनाइने भएकाले "वसन्त पर्व", रङ्गहरूको प्रयोग गरी मनाइने
पञ्चमी भएकाले "रङ्गपञ्चमी", हरेक वर्ष फागुन पूर्णिमामा मनाइने भएकाले यो पर्वलाई "फागु
पर्व" वा "फागू पूर्णे" पनि भनिन्छ । यस पर्वमा मूलत: शक्ति र सौभाग्यको सूचक एवम् साहस
र
[प्रेम](https://ne.wikipedia.org/wiki/%E0%A4%AA%E0%A5%8D%E0%A4%B0%E0%A5%87%E0%A4%AE)को
प्रतीकका रूपमा मानिने
[रातो](https://ne.wikipedia.org/wiki/%E0%A4%B0%E0%A4%BE%E0%A4%A4%E0%A5%8B)
रङ्ग; प्राण,
[जीवन](https://ne.wikipedia.org/wiki/%E0%A4%9C%E0%A5%80%E0%A4%B5%E0%A4%A8)शक्ति
एवम् मार्मिकताको प्रतीक मानिने हरियो रङ्ग; भक्ति र
[धर्म](https://ne.wikipedia.org/wiki/%E0%A4%A7%E0%A4%B0%E0%A5%8D%E0%A4%AE)
परायणताका रूपमा लिइने खुसी र हर्षसँग सम्बन्धित पहेँलो रङ्ग; शान्ति र सन्तुलन एवम्
धर्मयुद्धको प्रतीकका रूपमा लिइने नीलो रङ्ग; ईर्ष्या र स्वार्थसँग सम्बन्धित कालो रङ्ग;
चहकिलो, सफा एवं आकर्षण र शुद्धताको प्रतीक मानिने सेतो रङ्गहरूको प्रयोग गरिन्छ ।
रातो रङ्ग मन पराउने मानिसहरू महत्त्वाकांक्षी, जिज्ञासु एवं जोसिला हुने; हरियो रङ्गलाई
मन पराउने
[मानिस](https://ne.wikipedia.org/wiki/%E0%A4%AE%E0%A4%BE%E0%A4%A8%E0%A4%BF%E0%A4%B8)हरू
[प्रकृति](https://ne.wikipedia.org/wiki/%E0%A4%AA%E0%A5%8D%E0%A4%B0%E0%A4%95%E0%A5%83%E0%A4%A4%E0%A4%BF)लाई
[माया](https://ne.wikipedia.org/wiki/%E0%A4%AA%E0%A5%8D%E0%A4%B0%E0%A5%87%E0%A4%AE)
गर्ने खालका हुने; कालो रङ्ग मन पराउनेहरू तुरुन्तै रिसाउने खालका हुने र सेतो मन पराउने
व्यक्तिहरू कर्ममा विश्वास राख्ने खालका हुन्छन् भन्ने विश्वास गरिन्छ ।

**पौराणिक मान्यता**

हिन्दू शास्त्र अनुसार द्वापरयुगमा हिरण्यकश्यपु नामको एक दैत्य राजा थियो । उसले
ब्रह्माजीको तपस्या गरी दिन-रातमा मर्न नपरोस्, धर्ती-आकाशमा मर्न नपरोस्,
मानिस-पशुबाट मर्न नपरोस्, हात-हतियारबाट मर्न नपरोस्, घर भित्र-बाहिर मर्न नपरोस्
जस्ता वरदान पाएको थियो । यसबाट उ आफूलाई अजर-अमर भएको घमण्ड गर्दथ्यो र आफैँलाई
भगवान् ठान्दथ्यो । परिणामस्वरूप उनले आफ्नो राज्यभर आफ्नै पूजा गर्न आदेश दियो । तर,
उसको छोरा प्रह्लाद भगवान् विष्णुका परम भक्त थिए । त्यसैले बावुले राज्यभरि आफ्नो पूजा
गर्न गरेको राजाज्ञाको उल्लङ्घन गरी उनले भगवान विष्णुको पूजा गरे । यसबाट क्रुद्ध भएको
हिरण्यकशपुले आफ्नै छोरालाई मार्ने योजना बनायो । प्रह्लादलाई डढाएर मार्ने शोचले आगोमा
नजल्ने वरदान पाएकी आफ्नी बहिनी होलिकालाई डाकेर प्रह्लादलाई लिएर आगोमा होमिन
आदेश गर्‍यो । होलिकाले पनि दाजू (राजा) को आदेश शिरोपर गरी भतिजा प्रह्लादलाई
काखमा लिएर अग्निकुण्डमा होमिई । तर भगवान् विष्णुका परम भक्त प्रह्लादले उनैको स्तुति
गरेकाले उनलाई आगोले केही गरेन, उल्टै होलिका आफैँ आगोमा जलेर नष्ट भई । यो घटनाले सत्य
र धर्मको विजयको सन्देश दिएको हुनाले यसैको सम्झनामा होलिका दहन गर्ने र रङ् घसेर उत्सव
मनाइने गरेको पाइन्छ । यही उत्सव कालान्तरमा होली पर्वका रूपमा मनाउँदै आएको पाइन्छ ।
दुष्ट प्रवृत्तिमाथि सत्मार्गको विजयको प्रतीकका रूपमा यो पर्व हरेक वर्ष फागुन शुक्ल
पूर्णिमाका दिन मनाइन्छ। विशेषगरी भारत, नेपाल लगायत अन्य हिन्दू धर्मावलम्बीहरू रहेका
देशहरूमा होली धूमधामका साथ मनाउने गर्दछन् । वर्तमानमा गैर हिन्दुहरूले पनि होलीलाई
सन्निहित व्यहोराको चासो नराखी रमाइलोका खाँतिर मनउने गरेको देखिन्छ ।

भगवान् कृष्णले उनताका पलासको फूलबाट रङ्ग बनाएर राधाको अनुहार भरी रङ्ग लगाउँदा
राधा-कृष्णबिच दौडादौड भएछ । सो क्रियाकलाप नियालिरहेका दर्शकहरूले धेरैले रमाइलो
मानेछन् । यही बीजाङ्कुरणबाट कृष्ण र राधाको आपसमा माया-प्रेमको वृक्ष बनेको विश्वाससँगै
यस पर्वलाई माया प्रेमको प्रतीकको रूपमा मनाउने परम्परा बसेको भन्ने किंवदन्ती रहेको छ ।

अर्को एक प्रसङ्ग अनुसार [द्वापर
युग](https://ne.wikipedia.org/wiki/%E0%A4%A6%E0%A5%8D%E0%A4%B5%E0%A4%BE%E0%A4%AA%E0%A4%B0_%E0%A4%AF%E0%A5%81%E0%A4%97)मा
[श्रीकृष्ण](https://ne.wikipedia.org/wiki/%E0%A4%95%E0%A5%83%E0%A4%B7%E0%A5%8D%E0%A4%A3)लाई
मार्ने उद्देश्यले कंशको आदेश अनुसार दूध चुसाउन गएकी पुतना नामकी राक्षसनीलाई उल्टै कृष्णले
मारिदिएकाले त्यसको शवलाई ब्रजवासीहरूले यसै दिन जलाएर आपसमा रङ्ग र अबिर लगाई
गाउँदै-नाच्दै खुसियाली मनाएकोले त्यसैको सम्झनामा अद्यावधिक चीरदाह गरी होली खेल्ने
परम्परा चलेको भनाइ रहेको छ । यस पर्वको वर्णन [नारद
पुराण](https://ne.wikipedia.org/wiki/%E0%A4%A8%E0%A4%BE%E0%A4%B0%E0%A4%A6_%E0%A4%AA%E0%A5%81%E0%A4%B0%E0%A4%BE%E0%A4%A3)
र [भविष्य
पुराण](https://ne.wikipedia.org/wiki/%E0%A4%AD%E0%A4%B5%E0%A4%BF%E0%A4%B7%E0%A5%8D%E0%A4%AF_%E0%A4%AA%E0%A5%81%E0%A4%B0%E0%A4%BE%E0%A4%A3)
जस्तो प्राचीन ग्रन्थहरूमा उल्लेख भएको पाइन्छ।

**ऐतिहासिक प्रचलन**

जे जसरी भएपनि परापूर्व कालदेखि प्रत्येक वर्ष वसन्तपुरमा विधिपूर्वक चीर ठड्याइएसँगै
फागुपर्व सुरु हुन्छ । भक्तपुरको बाँसघारीबाट ल्याइएको बाँस तथा गुह्येश्वरीबाट ल्याइएको
मयल रूखको हाँगालाई फागुनको शुक्ल अष्टमीका दिन विशेष पूजा गरी ठड्याइन्छ । रङ्गीचङ्गी
कपडा झुन्ड्याइएको टुप्पोमा मयलको रूखको हाँगा बाँधिएको अग्लो बाँसको चीर ठड्याउने
प्रचलन छ । तदुपरान्त चीरको वरिपरि घुम्दै एकआपसमा अबिर लगाएर फागुपर्वको शुभारम्भ
गरिन्छ । त्यसबेला स्थानीय तथा नेपाली सेनाको गुर्जुको पल्टनको सहभागितामा सलामीसमेत
दिने गरिन्छ । असत्यमाथि सत्यको विजय हुने मान्यतासाथ प्रतीकात्मक रूपमा अष्टमीमा चीर
ठड्याउने र एक सातापछि पूर्णिमाका दिन सो चीर ढलाएर टुँडिखेलमा पुर्‍याई दहन गर्ने
परम्परा छ । फाल्गुण शुक्ल पूर्णिमाको साइतमा चीरलाई ढालेर तान्दै-तान्दै टुँडिखेलको मध्य
भागमा लगेर डढाई फागुपर्वको समापन गरिन्छ । चीर दाहपछि त्यसको खरानी प्रसादका
रूपमा घर-घर लैजाने चलन पनि रही आएकोछ । त्यसको भोलिपल्टदेखि वसन्त ऋतु प्रारम्भ हुन्छ
भने तराईतिर त्यही दिन फागु खेल्ने परम्परा छ ।

**सामाजिक र सांस्कृतिक महत्त्व**

ससाना बालबालिकादेखि वृद्धवृद्धासम्म सबैले होली खेलेर रमाइलो गर्छन् । युवा-युवतीहरू गीत
गाउँदै-नाच्दै होली खेल्छन् । भनिन्छ कि होलीको दिन पुरानो कटुता समाप्त गरेर, दुस्मनी
बिर्सेर मान्छे एक-अर्कासित सुसम्बन्ध स्थापित गर्दछन् । होली पर्वलाई घरपरिवार-साथीभाइ
आपसमा रङ्गमा रङ्गिएर उल्लासपूर्वक मनाइने पूर्णिमाको अवसरमा पहाडदेखि तराई र गाउँदेखि
सहरसम्मका केटाकेटी, युवायुवती तथा प्रौढहरू हातमा रङ्ग र रङ्गीन घोल पदार्थ लिएर
गाउँदै, बजाउँदै, रमाइलो गर्दै आपसी रिसईबीलाई बिर्सेर उत्साह र उमङ्गका साथ मनाइने
रङ्गीन पर्वको रूपमा लिइन्छ । आपसी वैमनस्यता एवम् वैरभाव हटाई मित्रवत् सम्बन्ध
पुनःस्थापित गराउने अवसरको रूपमा पनि यो पर्वलाई मनाइने भएकाले यसको गहन सामाजिक
महत्व रहेको पाइन्छ ।

होली केवल धार्मिक पर्व मात्र होइन, यो सामाजिक सद्भाव, भाइचारा र मित्रताको पर्व
पनि हो। यसदिन सबै उमेरका व्यक्तिहरू मिलेर हाँसी-खुसी पर्व मनाउँछन्, जसले पारिवारिक
तथा सामाजिक सम्बन्ध अझ बलियो बनाउँछ। जात, धर्म, वर्ग जस्ता भेदभावहरू यस दिन
समाप्त हुन्छन् र सबै समान भावनाका साथ सहभागी हुन्छन्।

यस पर्वको अवसरमा विभिन्न नृत्य, सङ्गीत, होली गीत, भजन जस्ता सांस्कृतिक कार्यक्रमहरू
आयोजना गरिन्छ । साथै विशेष परिकारहरू बनाई सामूहिकरूपमा खाने प्रचलनले होलीपर्वलाई
सांस्कृतिक दृष्टिले पनि महत्त्वपूर्ण मान्न सकिन्छ ।

**हामीहरू यसरी मनाउँथ्यौँ फागुपूर्णिमा**

माध्यमिक तहमा पढ्नेताका हामीहरूबिचमा होली पर्वको ज्ञान भएको सम्झना हुन्छ । त्यसदिन
विद्यालयमा बिदा हुने भएकाले पढ्न नपाएकोमा भन्दा होली खेल्न पाएकोमा मन हर्षित
हुन्थ्यो । अघिल्लै दिन विद्यालयबाट घर चाँडै आई नियालीबाँसको गाँजमा गई बाँस काटेर
ल्याइन्थ्यो। हातले समाउन मिल्ने आकारको एकातिर आँख्लो भएको ढुङ्ग्रो बनाई आँख्लोलाई
जतनसँग काट्दै बिचमा सानो प्वाल पारिन्थ्यो । एकपटक मैले यो काम गर्न लागेको बेलामा
बुवा आएर ठूलो आँसीले सजिलै र एकैछिनमा राम्रो ढुङ्ग्रो बनाइदिनु भएको प्रसङ्ग दिमागमा
ताजै छ । यो मानेमा दिवङ्गत पिताजीप्रति यस घडीमा बैकुण्ठवासको कामना गर्नु आफ्नो पुत्र
दायित्व ठान्दछु । त्यसपछि त्यो ढुङ्ग्रोमा सजिलै छिर्ने र बाहिरै समाउन पुग्ने लम्बाइको
निगालाको लट्ठी बनाइन्थ्यो । त्यसको एकातिर ढुङ्ग्रोमा मिलाएर छिराउन सकिने गरी
झुम्रो बेरेर पचका/पिचकारी बनाइन्थ्यो । रातै परेपनि एउटा सिलोटे बटुकामा पानी राखेर
पचकाको लट्ठीको झुम्रो भिजाई ढुङ्ग्राभित्र हाली बटुकाको पानी तान्दा तानिएको पाउँदा
आनन्द अनुभव हुन्थ्यो भने लट्ठी भित्र धकेल्दा पानीको पिच्कार परसम्म पुगेको क्षणले असीम
हर्षबोध हुन्थ्यो । भोलिपल्ट मसीका पुरियालाई बटुकामा घोलेर आपसमा छेपाछेप गर्दा
भएसम्मका पुराना कपडा लगाउन भन्नुहुन्थ्यो आमाले । चिलाउनेभाटीतिर झरेर बाँसको झ्याङमा
लुकेर भारी बोकेर हिँडेका बटुवाको कछाडमा पुग्ने गरी पचकाले रङ्ग फाल्दा उनले गरेको
गालीभन्दा आफ्नो आत्मिक आनन्द धेरै हुन्थ्यो ।अचेलका नेतागणमा पनि आफूले सम्पादन
गरे/गराएको कामले सरोकारीलाई त्यस्तै आनन्द दिने भए जस्तो लाग्दछ ।

अचेल त नर्सरीमा पढ्नेलाई पनि होली लेखेको नयाँ टिसर्ट लगाएर आउनु पर्ने, पिचकारी गन
(कतिपय बिजुलीबाट नियन्त्रित) लिएर आउनु पर्ने भनी अभिभावकलाई उर्दी जारी गरेपछि
सहज हिसाबले पूर्ति गर्ने बाध्यता हुँदा बालापनको सिर्जनशिलता शून्योन्मुख भएको महसुस हुन्छ
।

**ध्यान दिनुपर्ने पक्षहरू**

विशुद्ध प्राकृतिक रङ्गहरू दलेर खुशीयाली मनाउने पर्वमा अजकल होली खेल्दा रासायनिक
रङ्गहरूको प्रयोग बढेको छ । यसबाट छालामा असर पुग्ने, एलर्जी हुने जस्ता समस्याहरू उत्पन्न
हुन्छन् । अचेल होली खेल्ने बहानामा कसैलाई असभ्य र अपमानजनक तवरले होलीमा रङ्ग
हालिदिने, अपरिचितहरूलाई रङ्गको लोला वा फोहोर पानी हान्ने, दुर्व्यवहार गर्ने वा
मद्यपान गरी अश्लील नाचगान गर्ने, समाजमा अशान्ति फैलाउने जस्ता विकृति थपिएको पाइन्छ
। यस्ता व्यहोराहरूलाई सरोकारी व्यक्ति र निकायहरूले समयमै नियन्त्रण गरी होलीलाई केवल
रङ्गहरूको पर्व मात्र नठानी यसलाई प्रेम, भाइचारा, सद्भाव र आनन्दको उत्सवका रूपमा
मनाउनु उपयुक्त हुन्छ । असत्यमाथि सत्यको र अधर्ममाथि धर्मको विजयको प्रतीकका रूपमा
लिइने होलीपर्वले सबैलाई मिल्न, हाँस्न, रमाइलो गर्न र जीवनमा सकारात्मक ऊर्जा ल्याउन
प्रेरित गरोस् । यस पर्वलाई सभ्य र सुरक्षित तरिकाले मनाउनु हामी सबैको कर्तव्य बनोस् ।
यसरी होलीले समाजमा उत्साह, उमङ्ग र एकताको सन्देश प्रवाह गरौँ \...!

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*

२०८१ फागुन २७ मङ्गलबार

**आँधीखोला-२, चिलाउनेवास, स्याङ्जा ।**
