दिनाङ्क : २०३९ पौष २५ गते आइतबार

(पत्र प्राप्त गर्दाकै दिन)

४:१० बजे, धैन, ।

देहका छायाँ !

सदाको \..... ।

धनगढी जस्तो गर्मीको धुपैबाट मिल्क्याइएको भएपनि यस कर्महाराका नाउँमा भनौँ कागजी
सडकमा कलम रूपी जीप हातकै ह्याण्डलमा दौडाएको अघि हात पर्‍यो । हर्षोल्लासित
उत्सुकताको वर्णन यस कागजमा गर्छु भन्नु त मूर्खकै परिचायक बन्नु होला । जे भएपनि मुगु
छाड्यौ रे ! भन्ने सुन्दाको संक्षेपीकरण नगरी मन सन्तोष भएन ।

मङ्सिर १३ गते गमगढी छाडेको खबर लिएर मैलाको गमगढी पढ्ने रुद्रलाल जैसीले १४ गते बिहान
गोकर्णको हाते पत्र ल्याई विस्तारामा बिउँझाउँदै दिए र खोली हेर्दा अवगत भयो । त्यस
पत्रको मुख्य आसय गोकर्ण आफू लोकसेवा पास भएर हुम्ला जाने, तिमीले *स्यानु*मा स्वर
नमिलाउने भयौ रे ! भन्ने अनि दिपेन्द्रको पनि कालीकोट सिफारिश भयो रे भन्ने समाचार
ल्याउनु नै सम्झन्थेँ । तरपनि आन्तरिक मनोभावनामा भने कुनै असर दोश्रो समाचारले पर्न
नदिएको पाउँथेँ ।

अब गरौँ गमगढी जाँदाका कुरा -

मुटु चुँडिएको खबर लिएर आएको हातेपत्र प्राप्त गरेको लगत्तै २ दिन पछि दिपेन्द्रले जुम्लाबाट
मपनि कालीकोट सिफारिश भईसकेँ, जसानुसार जसरी भएपनि एकपटक आऊ भन्ने हुलाकी पत्रको
खबरले त मुटुको धड्कनै बन्द पारिदियो । त्यसैलाई नै मुख्य कारण सम्झेर ऐजन २५ गते गमगढीको
साइत गरेँ, जसानुसार २७ गते बिहान त्यही ठिनीको बाटो हुँदै जान बाध्य भएँ । अघिल्लो
दिन सुम्ली बसेर गएकोले प्रभातीमा सूर्यले पुस-माघ महिनाको समयमा भएपनि आफ्नो प्रकाश
दिँदा दिँदै पुगे - त्यो उकालोमा । अर्धाङ्ग जस्तै मित्रले पिठ्यूँमा तौलिया हालेर दाँत
घोटेको भान पर्‍यो दृष्टिपटमा ।

**माछाका पानी !**

छटपटिँदै भएपनि गढी डाँडामा पुगेँ । जिल्ला कार्यालय अगाडि पुग्दा त्यहीं छौ होला, व्यस्त
छौ कि ? भन्दै सीमा प्रशासनभित्र जान पाउँला, कल्पना मात्र कहाँ हो र ! गएछु पनि ।
सबैले मसित मुखामुख गरे, पिलो मैले नै निचोरेर सोधेँ, खरदार नै होलान् - मुखमा दाग भएको
ठिटोसँग *कहिले गयौ ?* भनेर, आफैँलाई थाहा हुँदाहुँदै पनि । प्रतिउत्तरमा १३ गते नै तर
रमाना लिएर हैन बिदा लिएर, अलि \...\...\..... । तर पछि खुलस्त पर्दा झन् \.....
।

**रगतका सञ्चार !**

अब बढी त के भनुँ ? यत्ति लेख्दा पनि रगतको सञ्चालनमा सुधार भएको भान थियो । के गरु ?
यसै त मुसुरी हिंगले झानेको भन्छन् । भर्खर उम्रेका लहराका आडेस थियौ, परिस्थितिले
गुमाइदियो । गमगढी त शुन्य पारेथ्यौ नै दिपेन्द्र पनि कालिकोट गएको खबरले झन् जुम्लासमेत
अन्धकारमा परिणत भएको थियो । अझ गाउँबाट पनि सहभागी, तिम्रो परिचित मित्र अग्नी
समेत २÷३ वर्षको लागि प्रदेशिएको र गाउँ पनि शुन्य भएको खबर ल्याउने पत्र समेत त्यही
हात पर्‍यो । अब त बेहोशी साच्चै बेहोश हुन पुगेकोछ - संसारै शुन्य भएर !

**तमसोमाका ज्योति !**

अँध्यारोमै भएपनि दिन बिताएकैछु, जुनकिरीकै रुपमा भएपनि आउन नछाडे । हुन त यो केवल यस
अन्याय र अत्याचारले ढुसी पल्हाएको समाजबाट मिल्किएर यस अनकण्टार ठाउँमा आश्रित हुन
पुगेको एक अबोध बालकको भनौँ अव्यक्त चित्कार मात्र हो ।

चरी पाकेको फल खाइदिन्छ, तर शिकारी नबने,

यसै त विह्वल भइरहेकोछु, झन् बिर्सलास् नभने है !

साच्चै ! डिल्लीराम दाइ पनि मङ्सिर १५ देखि नै गिलाँहामा भर्ति हुनुभयो । गयौ रे ! भन्ने
सुन्दा खेद प्रकट गर्नुहुन्थ्यो । वहाँको पनि सम्झनाको कोशेली यसैमा संलग्न छ ।

दुई टुक्रा पठाएर झन् मुटुमा भक्कानो कसिदिन पुग्यौ । सम्झन्छु *निरजाले* सिकाइ दे न ! तर
भगवानले तलमाथि पारिदिएन भने सिकौँला नि हुन्न र ! नजाने पनि गुन्गुनाए ल -

हो र साँच्चै हो \... निरजाले, काँधैमा त्रिशुल,

> (त्यो मुहार्लाई)२ हो \... निरजाले कसरी बिर्सुला,

*सिम्लेमाथि बन्, हो \... निरजाले बिर्सौला नभन, रुन्छ मेरो मन् ।*

हो र साँच्चै हो \... निरजाले, सच्चा भए बरदान पाउ्ँला नि,

> (घाउभए\'नि)२ हो \... निरजाले मलम लाउँला नि,

*सिम्लेमाथि बन्, हो \... निरजाले बिर्सौला नभन, रुन्छ मेरो मन् ।*

हो र साँच्चै हो \... निरजाले, तिमी र म\...त,

> (सपनीमै)२ हो \... निरजाले भेटौंला अब त,

*सिम्लेमाथि बन्, हो \... निरजाले बिर्सौला नभन, रुन्छ मेरो मन् ।*

**असहायका सहारा !**

सदरमुकाम काम परे त जान्छु । नत्र त किन जाँला र ! तरपनि,

हो र साँच्चै हो \... निरजाले, ट्याम्को ट्याम्ट्याम्, दमाहा घुन्न र !,

> (नफर्के नि)२ हो \... निरजाले भेट् कैल्यै हुन्न र !,
>
> *सिम्लेमाथि बन्, हो \... निरजाले बिर्सौला नभन, रुन्छ मेरो मन् ।*

लौ त नि ! पत्रोत्तर सम्म त तिम्रै सम्झना र ईश्वरका कृपाले आरामै साथ एकलकाटे जीवन
बिताएकै छु र त्यहाँ तिम्रो कमलरुपी गाथमा पनि आराम भएको खबर पाउन पाए यस अनाथको
प्रतिपलोद्धार हुनेथियो ।

अन्त्यमा, सदा ईश्वर दाहिना हुन्, आँटेतकेको पुगोस्, हिँड्दा ठेस नलागोस्, बस्दा केश नझरोस्
भन्दै पत्रबाटै भएपनि कलममात्रलाई बिदा दिने,

उही मुगेली

एकल्काटे बेहोशी
