**कालीकोट यात्रा ०६५**

२०३८ सालको उत्तरार्द्धको फागुनमा पहिलो पटक कर्णाली प्रवेश गरेको म पुनः २०६५ सालको
उत्तरार्द्धको चैतमा कर्णालीको स्थलमार्गको प्रवेशद्धार कालीकोटमा गएँ । उसबेला बाँकेको
हातिसारदेखि पैदल यात्रा गर्दै ६ दिनमा कालीकोटको सदरमुकाम - मान्ममा आइपुगेको थिएँ ।
सहयात्रीमा अग्नी, सिप्खाना निमाविका प्रधानाध्यापक रामकृष्ण त्रिपाठी, कृषि विकास
बैङ्कका कृष्णमणि भूर्तेल थिए भने यसपटक जिविसक कालीकोटका सल्लाहकार लेकविक्रम शाह
(मुगु), समुदायमा आधारित खानेपानी तथा सरसफाइ कायक्रमका समाजशास्त्री दुर्गाप्रसाद
ढकाल (गोरखा), गाउँ विकास तथा वातावरण संरक्षण मञ्चका पश्चिम उच्च पहाडी गरिबी
निवारण कार्यक्रम हेर्ने कार्यक्रम समनवयकर्ता दमनराज वम (कालीकोट), बहुउद्देश्यीय गाउँ
विकास केन्द्रका अमलराज शाही (कालीकोट), नागरिक समाजका संयोजक र जिल्ला प्रहरी
कार्यालय हुम्लाका नायव प्रहरी निरीक्षक आइतबहादुर पुन (रोल्पा) मेरो यात्राका सहभागी
थिए । उसबेला उपर्युक्तानुसार सर्लक्कै पदयात्रा गरेको थिएँ भने यसपटक पश्चिम उच्च पहाडी
गरीबी निवारण आयोजनाको कार्यक्रम अनुगमनका खाँतिर गाडीबाट गएको थिएँ ।

जेहोस् २७ वर्षपछि गाडीबाटै कालिकोट पुग्दा २०६४ बैशाख २ गते जुम्लामा आयोजित
कर्णालीमा गाडी प्रवेशको स्वागत कार्यक्रममा आफैँ सभापति भएको र कर्णाली अञ्चलभित्र
डोल्पा जिल्लामा आफैँले जुफाल-दुनै मोटरबाटो २०५९ सालमा शिलन्यास गरेका अवसरलाई स्मरण
गरायो । कर्णाली राजमार्ग नामाकरण गरिएको यो बाटो सुर्खेतदेखि मान्मसम्म १५२
किलोमीटर र जुम्लासम्म २२० किलोमीटर रहेछ । खिड्कीजिउलासम्म यो वर्ष पीच गर्ने लक्ष्य
रहेकोछ । काम पनि सक्रियतापूर्वक भैरहेको रहेछ ।

हामी चैत ४ गते बिहान ५ बजे नै सुर्खेतबाट यात्रारम्भ गर्ने गरी लु.अ.१६७८ को जीपका
मालिक कम चालक प्रल्हाद शाहीसँग ३ गते नै सल्लाह गर्‍यौँ। अमलराजजीले उन्नत मौरीको घार
१६ थान ल्याउनु भएको रहेछ, त्यसको लोडिङ्ग गर्दागर्दै ६ बजी सक्यो । गाडीको सहचालक
कम खलासी राज थापा त्यतिबेलासम्म पनि आइपुगेनन् । अनि उसैको घर पुगी अन्ततः हामी
६:३० बजे कालीकोटका लागि रमाना भयौँ । बाटो असजिलो भन्ने सुनेको मेरो मनले
दुर्घटनालाई पनि मध्यनजर गर्‍यो र पाप कल्पना गर्‍यो कि कतै दुर्घटना भई सबै मर्दै पो छौँ
कि ! आफ्नी अर्धाङ्गिनीलाई अङ्कमाल गरिरहेको राजथापालाई साहुले घरै आएर उठाई-उठाई
लगेको दुर्घटनामा पर्न पो लेखेको रहेछ विचरा ! \... पो भन्लान् वा भन्ने अवस्था आउला कि
? संयोग बाङ्गेसिमल नपुग्दै कालीकोट हिँडेको बसको छतबाट एक जना खसेको दृष्य अवलोकन भयो
। सहयोग स्वरूप घाइतेलाई अस्पताल पुर्‍याउने कुरा चल्दा मैले समर्थन गर्नु पहिल्यै एम्बुलेन्स
मगाएको छ भैगो भन्ने वार्ता टुङ्गिई हामी अघि बढ्यौँ । सोचेँ - दुर्घटनाको अपसकुन शोच
फच्चे भयो ।

गिरीघाट हुँदै बड्डीचौर पुगेर नास्ता खायौँ । बनाइसकेकालाई तताएर तातो बनाइएका र ताजै
अर्थात् बनाउँदै गरेका तात्ताता परौठाहरू, दही र चना आलुको तरकारीसँग नास्ता गरियो ।
वास्तवमा त्यो सोचेभन्दा राम्रो, मीठो र स्वच्छ थियो । दूध वास्तवमा शुद्ध थियो ।
२०५७÷५८ सालतिर म दुल्लुमा कार्यरत हुँदा त्यहाँ खाना खाने गरिन्थ्यो । सीमित दोकानहरू
थिए । यातायातको सुचारूपनले बन्दव्यापारमा सघनता थपिएको रहेछ । नजिकै केरा बेच्न
राखिएको थियो । सोधनी गर्दा एकथरी मुङ्ग्रेकेरा - पहेँला र ठूला थिए, अर्का मालुङ्गे
प्रकृतिका हरिया र साना थिए । साहुजीले ठूलालाई जुम्लीहरूका लागि हुन्, उनीहरू यी
हरिया केई गरे खाँदैनन्; यी पहेँला ५ रूपैयाका २ कोशा हुन् र दुइटा खाएपछि पेटै भरिने भयो
। त्यसैले यिनै मनपराउने हुँदा जुम्ली केरा भनेको भनेर व्याख्या गरे । यहाँ जुम्ली भनेर
जुम्लातिरका भन्ने भाव बुझिन्छ ।

नास्तापछि उकालो पार गरी कल्याण काँध, स्याउले, अम्लिसे, सेप्टी, केराबारी हुँदै तल्लो
डुङ्गेश्वरमा पुगेर खाना खायौँ । दमनजीले अमिलचुकी भएका कारण पानी पिएर बमीट गर्छु
भन्नुभो । मैले पनि त्यसो गर्नु उपयुक्त हुने विचारसहित त्यो प्रक्रियालाई **कुल्जन क्रिया**
भनिने व्यहोरा अवगत गराएँ । जनयुद्ध चलिरहेको समयमा त्यहाँका सबै दोकानीहरूलाई ढोका
खुलै राख्न बाध्य (?) गराइएको थियो होला; परिणाम दोकानघर समेत खुलै छाड्ने, कसैले पनि
चोरी नगर्ने, गरेमा जनकारवाही हुने हुँदा होला, सर्वत्र खुला पाइन्थ्यो । एकपटक बिहानको
खाना खाँदा सदाको होटेलमा नयाँ युवतिहरूले आफूलाई हदै व्यस्त राखी काम गरेका थिए, खाना
पनि स्वादिलो थियो, घरि पानी लिन जान्थे, घरि भाँडाहरू धुन्थे, घरि थालचौराहरू सफा
टालाले पुच्थे अर्थात् पटक्कै हातखाली नगरी काममा व्यस्त थिए । मैले हालसम्म त्यस्ता
नानीहरू त्यसरी व्यस्ततापूर्वक काम गरेको पहिलो पटक देखेथेँ र अहिलेसम्म अन्तिम पनि त्यही
हो । शायद तिनीहरू जनयोद्धाहरू थिए होलान् । फेरि एकपटक अनौपचारिक शिक्षण
सामग्रीहरूका बाकस ६÷७ जनालाई बोकाएर त्यहाँ लग्दैगर्दा बजार सुरु हुँदा वित्तिकै एकजनाले
मलाई सघन सोधपूछ गर्दै उनका कमाण्डरसामु उपस्थित गराए । वास्तवमा कमाण्डरले सोचेभन्दा
राम्रो रेस्पोन्स मात्रै हैन जनयुद्धका लागि हामी जस्ताका तर्फबाट सुझाव पनि माग गरेथे ।
जेहोस्, यि सजीव अतीतको सेयरिङ्सँगै ठिक्कैको दही र भात खाई हाम्रो यात्रा अघि बढ्यो ।

पाली, पादुका हुँदै अघि बढ्दा एक खोल्सामा ह्यूमपाइप राख्ने हिसाबले चेनडिगरले खनिरहेका
कारण बाटो अबरुद्ध थियो । करिब पौने घण्टाको पर्खाइपछि हामी पार लाग्यौँ । अलि अघि
उपल्लो कर्णाली आयोजनाको कार्यान्वयनारम्भ भएको देखिन्थ्यो । वास्तवमा त्यत्रो
कर्णालीको स्वाच्छ पानी बोटलिङ्गमात्रै गरेर विक्रय गरेपनि कतिका आम्दानी हुँदोहो जस्तो
लाग्दथ्यो । नभएपनि स्वेतकोइलाका रूपमा अनवरत बहेको हाम्रो अपार र अनुपम जलस्रोतको
पूर्ण उपयोग जरुरी छ । कुनै न कुनै दिन त्यो उपयोग हुने नै छ । हामी रामाघाटमा पुगेर
बिसाइ मार्‍यौँ । पक्कीपूलका लागि पिलरहरू तयार थिए तर पूलमूनिका जनताको क्षतिपूर्तिको
उजुरीको छिनोफानो नहुनु, त्यसको ठेकदार सडकका महानिर्देशकको आफन्त हुनु, उसले
क्षतिपूर्तिको कुरै नसुन्नु जस्ता कारणहरूले काम रोकिएको व्यहोरा अमलजीले सोधखोज गरी
प्राप्त गर्नुभयो । कता-कता खल्लो लाग्थ्यो, यत्रो आयोजनामा एकजना ठेकदार र केही
उपभोक्ताहरूको कारण बाधा उत्पन्न हुनु र त्यसलाई सघन ढङ्गले छलफल गरी यथासमयमा
सल्ट्याई काम अघि नबढेको पाउँदा हाम्रा विकासे नाराहरूको कार्यान्वयन स्थितिप्रति
चिन्ता प्रकट्न मन लाग्यो । अन्ततः टुनीबगर, साई, ज्याक्सीको अलि खतरा भीर पार गरी
ज्याक्सी गाउँमा चिया पियौँ । बाटो अब अलि असजिलो सुरु भएको रहेछ । आखिर ७ बजे तिर
राकम पुगेर शाही होटेलमा खानाखाई बास बस्यौँ ।

दिनभरको यात्रामा - *विए, एमए पढेका साथी र अर्का अनपढ प्रायः साथी मिलेर रक्सी
खाएछन्, रक्सी लाग्दै जाँदा पठित साथीसँग अर्को साथीले अंग्रेजीमा कुरा गर्न थालेछन् । तब
पठितबन्धुले भन्थे रे - बुद्धि नभएर विए एमए पढेछु, अझै त्यतिको फररर अंग्रेजी आउँदैन, समयमै
रक्सी खान सिकेको भए त अंग्रेजी जानी हालिँदो रहेछ नि हा\...हा\...हा\...!*

कर्णालीतिर गरिने पाँडेगालीका विषयमा - *एकजना विदेशी बिहानै उठेर हातमुख धुन
नाउलामा गएर फर्कंदा स्वाँडा (बारी)बाट आउँदै रहेछन् । ठीक त्यसैबेला माथि पाँड (छत)बाट
हातहरू पालैपालो हल्लाउँदै* छराकि जोइ राँडी किन भैन होली, छराको धड्काउनु फड्काउनु
किन पडेन होला ? \....*गाली गरिरहेकी रहिछन् । विचरा विदेशी वायाँ हात हल्लाउँदा
This Way भनी कान्लातिर लाग्दारहेछन्, दायाँहात हल्लाउँदा This Way भन्दै इत्लातिर
लाग्दा रहेछन् रे हा\...हा\...हा\....* जस्ता ठट्टा र **प्रकृतितः हामी साकाहारी
हौँ, नियोकर्टेक्स ब्रेनको उपयोग, लोकसेवा जस्तो संस्थाको राजनितिकरण** जस्ता विषयहरूमा
भएका व्याख्या र ठट्टालु गीतका होराहरूले बाटो काट्ने औषधिको काम गरेका थिए । शाही
होटलमा लोकल कुखुरा काटी हाम्रा सहयात्री प्रल्हादजी र आइतबहादुर पुनजीले मीठो
झोलिलो मासुसँग भात खुवाउनु भयो । बहुत मीठो खाना खाई **भोज-कालीदास**का एकाध
खिस्सा गरी *गुलबकावली*को **गुनको बदला बैगुन**का बारेमा छलफल गरी कच्चीबाटोमा
छचल्किँदा थकित शरीरलाई निद्रादेवीको पोल्टामा सुम्पियो । जुत्ता बाहेक मैले केही नखोली
मोजाले टाउजरलाई र टाउजरले जकेटलाई भित्र्याई आराम गरेको एकैचोटी बिहान बिउँझियो ।

पाँचैबजे उठेर एउटा शौचालयमा पालो-पालो शौच गर्नुपर्ने बाध्यताले कब्जियतको बारेमा
व्याख्या विज्ञानसम्मत ढङ्गले गर्दा अमलजीले *हैन यो त माओवादी वैज्ञानिकता जस्तो लाग्यो
नि* *!* भन्दा प्रात:कालीन हाँसोले स्वस्थता प्रदान गरेथ्यो ।

जेहोस्, हेडलाईटको सहारामा हाम्रो यात्रा सुरु भयो । नजिकै सडकमा पानी हालिदिएका
कारण ट्रयाक्टरका ठूला पाङ्ग्राले ठूला-ठूला खाल्टा पारिदिएको रहेछ - पार लाग्न मुश्किल
भयो । कतिपय साथीहरूले यहाँका मान्छेहरू कस्ता बेबकुफ रहेछन् ? भन्थे, मैले भनेँ - यहाँका
दाजुभाइलाई सहज यात्रा वा असहज जवाइसँग के सरोकार ? विचाराहरूको घर धुलैधुलोले
ढाकिएका छन् त धुलो नउडोस् भनेर पानी नलगाएर के गरुन् त ? हामी नै यहाँका बासिन्दा
भएको भए के गथ्यौँ ? भन्दा कुरा त ठीकै हो, न मालसामानको भाउ सस्तो भएकोछ ? न सुर्खेत
पटक-पटक जाने व्यापारी हुन् र आवत-जावतमा सरल भो भन्नुछ ? जस्ता चर्चा गर्दै अलिकति
पैदल यात्रा गर्‍यौँ। प्रल्हादजीले Four Wheel Drive गरी पार लगाए । हामी खिड्कीज्यूला
हुँदै दैखोलामा पुगेर चिया खायौँ । बिहानको पहिलो चिया अनिवार्यरूपले कालो खाने र
सकिन्छ भने सबै कप चिया कालै खाने र चियामा मिसाइने दूधको मात्रा बराबर दूधै खानु
स्वास्थ्यप्रद भएको व्यहोरा **रोशुलाई एपिन्डिसाइड हुँदा**को समयमा भएका चर्चासहित
कालो चिया पाचनप्रणालीका भिलसका लागि समाचारदाता भएको व्यहोरा साथीहरूलाई सेयर
गरेँ । दूध भने साहुजीले राम्रोसँग नउमाली ख्वाउनु भयो । त्यहाँबाट दैलेख जिल्ला छाडेर
कालीकोट प्रवेश गरिँदो रहेछ ।

कर्णाली नदी र तिला नदीको दोभानस्थित जितेगडाको मन्दीर र बजारलाई माथिबाटै
अवलोकन गरी हुल्ममा गएर गहुँका रोटी र तरकारीको नास्ता गर्‍यौँ। भोकले पनि हुनसक्छ
फुर्सेकुभिण्डोको सुकुटी र आलुको तरकारीसँग गहुँका फुल्का स्वादिला थिए ।

सेरिघाटको बेलीब्रीज तरेपछिको सडक चारखुट्टेहरूलाई मात्र हैन हामी दुईखुट्टेसमेत पारगर्न
कठिन हुने खालको थियो । त्यसमा चारपाङ्ग्रे लिएर हिँड्न वास्तवमा अशोचनीय गाह्रो
प्रतीत हुन्थ्यो । सात पटकसम्म त ओर्लंदै ढुङ्गा मिलाउँदै, अलिकति पैदल हिँड्दै अघि बढेको
लेखो राख्दै थिएँ तर पछि गणना सम्भव भएन । करिब आठबजे सेरिघाट तरेका हामीहरू १२:१५
बजेतिर बल्ल खडाचक्र पुग्यौँ । शायद १०-१५ किलोमीटर होला ! विचरा प्रल्हादजीले त
एकपटक "म यहीँबाट फर्किन्छु, बरु मलाई २÷३ हजार कम्ति दिनुभए हुन्छ" सम्म अभिव्यक्त गरे
। जेहोस् हामीहरू अन्तिम स्टेशन - प्रहरी चौकी अगाडि पुगेर ओर्ल्यौँ।

स्थानीय विकास अधिकारी - एकनारायण शर्माको भान्छे नयाँराम रानामगर, उनैका
आदेशानुसार स्टेण्डवाइ रहेछन् । मलाई रिसिभ गरी क्वार्टरमा लगे । दाल तरकारी पकाइराखी
ताजा भात बनाएर खुवाउने आदेश छाडेका रहेछन् । सोही अनुसारको व्यहोरा नयाँरामले जनाउँदा
धूलोले नचिनिने भएको म पैल्हा नुवाइधुवाइ गरेर मात्र खाना खाने इच्छा जनाएँ । त्यसरी नै
खाना खाई जिल्ला विकास समितिमा गई एकनारायण भाइसित भलाकुसारी गरियो ।
भोलिपल्टको अनुगमन कार्ययोजना बनाई एकनारायण; योजना, अनुगमन तथा प्रशासकीय अधिकृत
हरिलाल पुरी (सुर्खेत); लेकविक्रम र म भई खडाचक्र बजार निरीक्षण गरियो । क्वाटरमा
फर्केर समसामयिक विचारादानप्रदान गरी खाना खाई आराम गरेँ ।

खडाचक्रको पहिलो रात आरामसँग बिताएर बिहान सदाझैँ नित्यकर्ममा संलग्न भएँ । मन प्रफुल्ल
भएपनि शरीर दुःखेको भने थियो । प्रातःकालमा दिउँसोको कार्य संक्षेपीकरण र योजनाबारे
लेकविक्रमजीसमेत भई छलफल गरी खाना खायौँ । योजना मुताविक छलफल प्रारम्भ भयो ।
लेखापालले स्थानीय विकास कोषको प्रस्तुति गर्नपर्ने स्थितिका सर्जक अनुगमन अधिकृतको
लापरवाहीबारेमा अलि ठोस अभिव्यक्ति दिएँ । एकनारायण भाइले पनि अनुगमन अधिकृतलाई
सम्पर्क गरी व्यहोरा जानकारी गराए । नेपालगञ्जतिर टहलेका निजले पछि सबै व्यहोरा
लेकविक्रमजीलाई जनाएछन् । कस्तो बिडम्बना ! कसैको मोलाहिँजामा जागीर खाए जस्तो !
जेहोस् सबै सम्बन्धित कार्यालयहरू र साझेदार संस्थाहरूसँग भरदिन सघन छलफल गरियो । समस्या
भएमा जिम्मेवारी तालिकासम्म तयार पार्ने योजनालाई कार्यरूप दिनै परेन । सबैले यस वर्षको
लक्ष्यानुसारै कार्य सम्पादन गर्न सकिने र खासै समस्या नभएको व्यहोरा प्रस्तुत गरे । हाकीम
भएर खाता नचल्दा रकमको अभाव पो हुन्छ कि बरु ? को अभिव्यक्तिलाई एकनारायणले जसरी
पनि त्यस्तो समस्या सल्ट्याउने व्यहोराको जानकारी गराए ।

त्यसदिन क्याम्पसको चुनावमा एकजनाले फर्जी मतदान गरेकोमा खुकुरी प्रहार गरी घाइते
भएपछि सारा बजारमा नाराबाजी गर्दै बन्द गराउने काम भयो । सबै कार्यालयहरू पनि बन्द
भए । अझ जिल्ला प्रशासन कार्यालयसमेत बन्द गराइयो रे ! गेटमाबसेको प्रहरीलाई पनि
पिटियो रे । यो सुन्दा मलाई अब समस्या कसले, कसरी समाधान गर्ने त ? भन्ने जिज्ञासा
उठ्यो । हाम्रो छलफलका सहभागीहरू पनि सतर्कता अपनाउन थाले । ढोका बन्द गरेर बन्दसत्र
चलाइयो । कोही आएर बन्द गर्न भन्नु पनि पर्दोरहेनछ । हत्तेरिका ! यस्तो पनि हुन्छ ?
भन्दा सिडियोलाई बाहिर निकालेर कार्यकक्ष बन्द गर्ने, डिएस्पीलाई ढुङ्गा ताक्ने सम्मका
अराजक क्रियाकलापहरू राजनैतिक संरक्षणमा हुने गर्दछन् यहाँ त ! भन्ने प्रतिक्रिया प्राप्त
भयो । यस्तो ठाउँमा कहिले व्यवस्थित प्रणालीको विकास होला ? प्रश्न अधुरै र अपुरै राखी
कार्यक्रम सकेर सरासर आवासगृह गयौँ । प्रमुख जिल्ला अधिकारीज्यूसँग सामान्य परिचयसम्म
गर्ने अवसर प्राप्त भएन । अब भोलिपल्ट फर्कने कार्यक्रम तयार पारियो । एकजना
सहयोगीसाथ लागेर हुल्मसम्म पदयात्रा गर्नु उपयुक्त हुने निष्कर्ष अनुरूप आरसिआइडब्लु (ग्रामीण
सामुदायिक पूर्वाधार विकास कार्यक्रम)का सहयोगी भीम बहादुरसाथ लाग्ने भए । ६ बजेतिर
हिँड्ने निर्णय गरी खाना खाई संक्षिप्त कुराकानी गरी आराम गर्‍यौँ।

बिहानै उठी संक्षिप्त बिहानी कर्महरूमा सरिक भई झोला मिलाई चिया पिएँ र भीमजी
आएपछि यात्रारम्भ गरेँ । ओह्रालोबाटोमा म घुँडाको रोगीलाई पक्कै असजिलो होला भन्ने
भावना मनमा पैदा हुँदा झन् घुँडा तातेर आराम लाग्ने भावनाको आत्मसुझाव÷पृष्ठपोषण गर्दै दुई
घण्टा जति लाग्ने बाटो डेडघण्टा मै तय गर्‍यौँ। सेरिघाटमा पुगेर चिया पियौँ । भीमबहादुर
भन्थे *"सर अचेल त यस्तरी हिँड्नु हुँदोरहेछ, पहिले-पहिले झन् कस्तो हिँड्नु हुन्थ्यो होला ?"*
जेहोस् चिया पिएपछि भीमलाई उकालोमा अघि गएर सीट रोकाउन भनेँ । म घर सम्पर्क गरी
नीरुसँग रोमान्टिक गथासोग गर्दै उकालो लागेँ । ३० मिनेटको भनिने उकालो २२ मिनेटमै पूरा
गरेँछु । हो, त्यसरी हिँड्दा गफ गर्दै हिँडेको जस्तो लाग्दो रहेछ र रमाइला कुराकानीले
मस्तिष्कमा थकाइ महसुस हुँदो रहेनछ जस्तो प्रत्यक्ष अनुभव गरेँ । हुल्म पुग्दा वित्तिकै राम्रैसँग
हुरी चल्यो र धुलोको बादलभित्र लुकाइदिएर बाटोभरि धुलोसँग मायाप्रिति गाँस्न सहयोग
पुर्‍यायो ।

बेलुकाको खानापछिको उपवासको निरन्तरता र बिहानभरको यात्राले सिर्जाएको थकाइमा
अर्घाखाँचीबाट दैलेख हुँदै त्यहाँ हुल्ममा आएर **अर्खली होटेल** खोलेका अर्खली मगरभाइले
ताजा माछाको अमिलो-अमिलो झोल मिसाएर मीठो भोजन गराए । प्रायः नथप्ने वानीको मैले
दुगुना जस्तो भोजन ग्रहण गरेँ । अन्ततः ११ बजेको बसबाट फिर्ता रमाना हुने भइयो । बस
चालक बालकृष्णजीका अनुसार बड्डिचौर पुग्ने भनिएपनि बीच-बीचमा बाटो निर्माण कार्य हुँदै
गरेकोले तली डुङ्गेश्वरमा पुगेर **कर्णाली सम्झना होटेल**मा खाना खाई आराम गरियो ।
भीमजी भने आफ्नो कार्यस्थल राकम मै आर्लेथे ।

त्यही तलीडुङ्गेश्वरमा ढोकाहरू खुलै राखेर एकजना गल्ति गरेको कमरेडलाई सजाँय गरेको हेर्न
बगरमा जान्थे । हामी सुत्ने होटेलका कोठामा ढोका लगाउन खोज्दा नलगाउने उर्दी हुन्थ्यो ।
यसपाली भने थकाइ र भोकका कारण मैले पहिल्यै खाना खाएर सुत्ने ठाउँ देखाइदिन भनेँ । ४
वटा खाट भएको खुला कोठा (?) मा मलाई एउटा खाटमा सुत्न भनियो । साहुनी आएर
अर्कोपट्टि सुतिरहेकालाई *"तपाईंहरू उठेर अर्को ढोका भएको कोठामा जानुहोस् । आइमाई
मान्छे भएका पाहुना राख्न नपरे हुँदो हो लाग्छ मलाई त !"* भन्दै बाहिरिइन् । म तेर्सो
पल्टेर डायरी लेखी सकेर *नारायणदत्त श्रीमाली*को **प्राक्टिकल हिप्नोटिज्म** पढ्दै थिएँ
। अर्कोपट्टिबाट त्यहाँ सरेकाहरूले बत्तीका कारण किराहरू आउँछन्, यहाँ त हुन्न भन्दै
अर्कोतिर लागे । मलाई पनि निद्रा लागेपछि बत्ती निभाएर सुतेँ । अलि-अलि दारुको राग
आएका पाहुनाहरूले लरबरिएको स्वरमा *"को मा-फलान्थोक गर्ने हो ? बत्ती निभाउने, हामी
आएको देखेन कि क्या हो ? "* भन्थे । त्रासमै भएपनि साविकको शान्त तल्लो डुङ्गेश्वरलाई
अहिलेकोसँग तुलना गर्दै निदाइसकेको बहाना गरेँ । अन्ततः निदाएछु पनि ।

बिहान उठी चिया पिएर पुनः यात्रा अघि बढायौँ । बड्डिचौर आएर उही अस्तिपल्ट नास्ता
गरेको होटेलमा गई तरकारी, परौठा र दूधको नास्ता गरेँ । जेहोस्, धुल्याहा बाटोमा
घ्यार-घ्यार गर्दै बसले मध्यान्हमा सुर्खेत ल्याइदियो । मङ्गलगढी चोकमा ओर्लन नपाउँदै
माइक्रोबसका ड्राइवर÷खलाँसीले *"दाइ÷सर अघिकै सिट खाली छ लौ हिँडिहाल्यो, गैहाल्ने
हो"* भनी अगाडि बसाए । अलिपल्तिर साधारण महिला (गाउँले) परिवार सहित पोका
पुन्तुरा लिएर साधन पर्खिरहेकी रहिछन् । खलाँसीले सोध्दा विचरीले *"पैसा कति हो ?"*
भनेर सोधनी गरिन् । ट्रकमा हिँड्दाको दुईगुना भनेछन् क्यारे ! त्यतिले त ट्रकमा दुइपटक
ओहोरदोहोर गर्न पुग्छ भनी आफ्नो ऋजुता प्रकट गरिन् । यता ड्राइवरकम गाडी मालिकले
*"मान्छे पनि ट्रकमै हिँड्ने खालकी रहिछस्"* भन्दै अक्सिलेटर दबाए । मलाई कता-कता
बिझ्यो - त्यो वार्ता । तर, वेसरोकारी ठान्दै गाडीको अघि बढाइसँगै मनपनि अघि बढाएँ ।

छिन्चु पुगेर खाना, नास्ता खान बस रोकियो । त्यो अगाडिको सीटमा मोटो शरीरधारी
दुईजना नौजवानहरू बसेका रहेछन् । कहाँ पुग्ने भन्दा कोहलपुर भन्थे, अनि हामी तीनै जना
अटिएला त ? भन्दा घञ्चमञ्च अट्नै पर्ला नि ! भने । सोचेँ अलिपर पुगेपछि सुरक्षाकर्मीको
आँखा छलेर छतमा बस्ने होलान् । कठैबरा हाम्रा वैयक्तिक सुरक्षा अवधारणा ! पछि बस्नेमात्र
हैन, हाँकिरहनेले पनि मोटरसाइकलमा हेल्मेट लगाउँदैनौँ । शायद त्यो हाम्रो सुरक्षाका लागि
नभै पुलिस-आर्मीका लागि नभै नहुने कानूनी प्रावधान हो । त्यस्तै मालगाडी÷ट्रकमा होस् वा
ट्रयाक्टरमा, बसमा होस् वा मिनि-माइक्रोहरूमा छत-छतमा मान्छे कोचेर र कोचिएर
हिँड्ने÷हिँडाउने गरिन्छ । शायद यो पनि हाम्रो सुरक्षा नभै तिनै सुरक्षाकर्मीलाई देखाउनै
पर्ने आडम्बर हो । हुनपनि कुनै बसले ओभरलोड हुने गरी छतभरि मान्छे राखेपनि सयपचासले
सुरक्षाकर्मीको हात तताइदिए सुरक्षाको भर्सेलै परोस्, कसलाई के मतलव ?

जेहोस्, बहुत खाँदिएर कठिनसँग कोहलपुर आइपुगियो । मैले अफिसमा मोटरसाइकल लिएर पुष्पलाल
चोकमा आउन फोन गर्दा खलाँसीले चाँडै बस्नुस् भन्दै ड्राइवरले पाङ्ग्रा अघि बढाउँदा अघिको
असजिलो पोखें *"यो कुनै नगरबस त हैन नि ! साहुजी, दुईका ठाउँमा पैसाका लोभमा तीनजना
कोचेर सयौँ किलोमीटर हिँडाउने ?"* मौन हाँसो मुस्कुराएर टिमलिदिए । अन्ततः
पुष्पलालचोकमा जय महताराभाइ आइपुगी सकेका रहेनछन्, केही समयको प्रतिक्षापछि आइपुगे ।
त्यसबाट शान्ति मार्ग बुलबुलिया आएर कालीकोटको यात्रान्त गरेँ । शनिबार भएपनि ई.
विश्व झाको बिदाइ भएकोले फ्रेस भई कार्यालयमा गई कार्यक्रममा सरिक भएँ ।

२०६५ चैत्र १० गते

नेपालगञ्ज
