**दक्षिण भारतीय तीर्थ यात्रा - ७**

*(तिरुपतिदेखि स्रिसैलमसम्म)*

हिजो साँझ ९:०० बजे तिरुपतिको टाटानगरबाट यात्रारम्भ गरेका हामी १२:०० मध्यरातमा
नेल्लोरेस्थित रमेशरेड्डीनगर पुगेका थियौँ । माघ ९ गते बुधवार बिहान ५:३० मा विद्यानगर,
मार्कापुरमा रोकी दिसा-पिसाप गर्न भनिएपनि शौचालयको राम्रो व्यवस्था रहेनछ । केही
समय बिसाई करिब ७:०० तिर प्रकासम्, डोर्नालास्थित रवि होटेलमा चियापान गरियो र
स्रिसैलमतर्फ अघि बढियो । वरिपरि हरियोली थुम्काको उपस्थिति र मन्द-मन्द चिसोले
जन्मभूमिको झल्को दिलायो । करीब ९:१५ बजे स्रिसैलम बसपार्कमा उत्रेर टेम्पोबाट ...
होटेल गौरी (नामै स्थानीय भाषामा लेखिएको) मा आई चेकइन गरियो । कोठा-कोठामा
लगेजहरू राखी नजिकैको चिया पसलमा चियापान गर्‍यौँ । होटेलमा फर्केर फ्रेस भई १२:१५ बजे
तिर बाहिरिई खाना खानका लागि होटेल खोजिदिन गुगलको सहारा लिई प्रसुन पोखरेलको
जन्मदिनको उपलक्ष्यमा मनचिन्ते प्राप्तिको शुभकामना प्रकट्दै पोखरेल जोडीको सौजन्यमा गणेश
फुड कोर्टमा करिब २:०० बजे दिवाकालीन भोजन गरियो । होटेलबाट कोठामा फर्कँदा तस्विर
खिच्दै पदयात्री बन्यौँ । स्लिपर बसमा जस्तो आरामदायी यात्रा नहुँदा थकान महसुस भएकाले
केही समय आराम गरियो । दिउँसोको खाना ढिला खाएकाले सबैको रायानुसार दुधको बन्दोबस्त
मिलाई कोठे भोजन गरी भोलि बिहान ६:30 मा जम्मा भई आधाघण्टा पदयात्रा गरी ७:००
बजे दर्शनार्थी हुने सल्लाहमा आराम गरियो -- स्रिसैलमको पहिलो रात !

माघ १० गते बिहीबार बिहान उठेर स्नान गरी यथासमयमा जम्मा भई नजिकैको चियापसलमा
चिया, पानी खायौँ र मल्लिकार्जुनको दर्शनका लागि मन्दिरतर्फ पैदल रमाना भयौँ ।
पाउपोस राख्न जाँदा कोठाको एकातिर दायाँ र अर्कोतिर बायाँ राख्न निर्देशन गरेको देख्दा
यहाँ चप्पल, जुत्ता हराउने सम्भावना न्यून रहेको व्यहोरा मनन हुँदा राम्रो लाग्यो ।
दर्शनार्थीहरूको खासै घुइँचो थिएन । मोबाइल कलकरुममा राखी करिब १ घण्टामा दर्शन
सकियो । बाहिरिने तर्फको प्यारापिटमा बसेर हामीले गीता पाठ गर्‍यौँ । पशुपति
शौचालयको उपयोग गर्न गए, मैले अर्को अध्याय पाठ गर्न थालेँ । निर्मला पनि शौचालयको
खोजी गर्न गइन् ।

पाठ सकेर निस्कँदा पञ्चामृतका रूपमा नरिवलादिको रस र बदाम मिसाइएको पुलाउको नैवेद्य
दिइँदो रहेछ, प्रसन्न मनले खायौँ । सबै बाहिर निस्किसक्दा पनि निर्मला कतै देखिइनन् ।
पशुपतिले आफ्नो मान्छेको ख्याल गर्नुपर्दैन भन्दै मलाई शौचागारतिर जान भने । म पनि चोकको
सार्वजनिक शौचालयमा गई महिला तर्फको बन्द ढोका नखुलुञ्जेल पर्खेर बसेँ । संयोग अर्कै मान्छे
निस्केपछि एकमन हाँस्दै र अर्को मन अब कता खोज्ने त ! सोच्दै मन्दिरको गेटमा गएँ ।
सहधर्मिणी हराइन् भनेपछि विचार शक्ति प्रबल भएछ क्यारे ! सेकुरिटीमा खटेका व्यक्तिलाई
अनुरोध गरेर घूँडा दुखेको पनि बिर्सी मन्दिर भित्र गई जताततै चाहारेँ । कतै नदेखिएपछि
सेकुरिटीलाई My wife missing भन्दा Announcement contact, out right and left
turn ok. भने । त्यतातिर फेरि अङ्ग्रेजी राम्रोसँग बोल्दा रहेनछन्, म हिन्दी बुझेपनि बोल्न
नजान्ने ! चाणक्य नीतिको \'\... कविदेश: सुविद्यानां\...\' भनेको व्यहोरा हृदयङ्गम भयो
। सम्बन्धित ठाउँको बरबेबहार जानेको व्यक्तिका लागि विदेश भन्ने नै हुँदैन । मलाई भाषाको
अनविज्ञताले वास्तवमै असज गरायो । जेहोस्, ती सुरक्षाकर्मीको सुझाव बमोजिम बाहिरिँदा
निर्मला आफ्ना चप्पल सङ्कलन गरिसकेर सबै भएको ठाउँमा आइसकेकी रहिछन् - खुसी लाग्यो ।

केही तस्विर खिची नजिकै चिया, नास्ता गर्‍यौँ र महिला सहभागीहरूलाई किनमेलका लागि
छाडेर हामी दुई नजिकैको एटिएम खोजीमा निस्क्यौँ । एटिएमबाट रकम निकाली दुबै जनाले
रामराज ब्राण्डको पहेँलो कुर्ता खरिद गर्‍यौँ -- यस यात्राको चिनु स्वरूप ! हुन पनि यो सधैँ
लगाइने हैन नै, त्यसैले लगाउने बेलामा मित्र र सम्भवत: स्थान चिन्तन अवश्य हुनेछ । बिक्रेता
ठिटोले पढेर को धनी भएको छ र ? म त ७ कक्षा पढेर व्यापारमा लागेको हुँ, जीवन मस्तिसँग
बितिरहेको जनाए । कर्मचारी बनेकाले बिरलै ध्यान दिइने क्षेत्र !

हामीहरू सबैजना भेट हुने भनिएको ठाउँमा फर्क्यौँ तर, महिलावृन्द नदेखेपछि म सामानका झोला
लिएर चौतारामा बसेँ भने पशुपति सम्भावित ठाउँमा वोहोरदोहोर गरे । त्यही समयमा मैले
यतिखेर अमेरिकातिर टहलिएका नरहरि बरालदाइसँग कुराकानी गरेँ । अन्तत: सबै जम्मा भएपछि
नरिवलको रस \@७०।- पिई हिजो खाना खाएको गणेश फुड ल्याण्डमा खाना खायौँ ।
अटोरिक्साबाट कोठामा आई हिसाब रुजु गरी केही समय आराम गरियो । हिजोको जस्तै
सायमकालीन भोजन कोठामै गरी -- मल्लिकार्जुनले हामी सबै धरावासीको कल्याण गरुन् भन्ने
कामनासँगै स्रिसैलमको अन्तिम रात स्वरूप आराम गरियो ।

**क्रमश: \...**

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*
