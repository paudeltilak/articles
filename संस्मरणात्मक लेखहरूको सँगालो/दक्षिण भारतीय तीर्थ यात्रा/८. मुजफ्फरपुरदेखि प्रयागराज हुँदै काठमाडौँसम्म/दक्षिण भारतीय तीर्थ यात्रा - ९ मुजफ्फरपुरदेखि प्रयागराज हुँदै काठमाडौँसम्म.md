**दक्षिण भारतीय तीर्थ यात्रा -- ९**

*(मुजफ्फरपुरदेखि प्रयागराज हुँदै काठमाडौँसम्म)\*

माघ १३ गते आइतबार बिहान ११ बजेतिर मुजफ्फरपुर रेलवे स्टेशनमा ओर्ली ब्यागेज स्टेशन बाहिर
निकाली नजिकै चिया, पानी खाइयो । हिजैको बुकिङ्ग अनुसार गाडी आएपछि १२:३० बजेतिर
१४४ वर्षमा लाग्ने महाकुम्भ मेला, प्रयागराजतर्फ रमाना भयौँ । बीचमा बाँके बिहारी
होटेलमा लामो समयपछि दाल, भात, तरकारी, दही, जेरी, दुधबरी को खाना खायौँ । त्यस
होटेलको भित्ताहरूमा निम्न व्यहोराहरू लेखिएका फ्लेक्सले सजाइएको रहेछ । मन पर्‍यो र यहाँ
पनि सेयर गरेँ । व्यहोराहरू हिन्दीमा लेखिएका थिए, भावानुवाद गर्दा तलमाथि भएकोमा
यथोचित याचना गर्दछु ।

**ख्याल राख्नुपर्ने तीन कुराहरू -**

- *तीन कुराले कसैलाई पर्खदैन : समय-मृत्यु-ग्राहक*

- *तीन कुराले दाजुभाइलाई शत्रु बनाउँछ : सम्पत्ति-श्रीमती-जमिन*

- *तीन कुरा याद राख्नु जरुरी छ : सत्य-कर्तव्य-मृत्यु*

- *तीन चीजहरू अरू कसैले चोर्न सक्दैन : बुद्धि-चरित्र-कुशलता*

- *तीन कुरा बाहिर निस्केपछि फर्केर आउँदैनन् : धनुबाट तीर, जिब्रोबाट बोली र शरीरबाट
  आत्मा*

- *तीनवटा कुरा जीवनमा एकपटक आउँछन् : आमा, बुवा र जवानी*

- *तीन कुराको सम्मान गर : आमा, बुवा र शिक्षक*

**जीवनको सत्य -**

*यो संसारमा आफ्नो भन्नु कोही छैन है -*

- *छोरा - बुहारीका नासा हुन्;*

- *छोरी - ज्वाइँको नासो हो;*

- *शरीर - मसानघाटको नासो हो;*

- *जीवन - मृत्युको नासो हो ।*

**अनमोल विद्वत् वाणीहरू -**

- *क्षमा नै क्रोधको समाधान हो। - महाभारत*

- *निराशाबाट बच्नको लागि एउटा सूत्र छ - विगतबाट सिकेर वर्तमानको सदुपयोग गर्नुहोस्
  र भविष्यका लागि आशावादी बन्नुहोस्। - वेद व्यास*

- *शरीरलाई जति व्यायाम चाहिन्छ, त्यति नै मस्तिष्कलाई अध्ययन चाहिन्छ। - एडिसन*

- *जसरी रथको दुष्ट घोडाले मानिसलाई समस्यामा पार्छ, त्यसैगरी अनियन्त्रित इन्द्रियले
  मानिसलाई दुर्दसामा लैजान्छ। - महाभारत*

- *पढ्नु शुभ हो, सम्झनु लाभ हो । बुद्धिमानीले विवेकबाट, सामान्य मानिसले अनुभवबाट,
  अज्ञानीले आवश्यकताबाट र जनावरहरूले आफ्नो स्वभावबाट सिक्छन् । - चाणक्य*

- *रिसाउनुको अर्थ अरूको गल्तीको लागि आफैँलाई सजाय दिनु हो । - पोप*

- *क्रोध सधैँ मूर्खता बाट सुरु हुन्छ र पश्चात्तापमा समाप्त हुन्छ । - अरस्तु/पाइथागोरस*

- *मौनता अनन्तको भाषा हो ।*

- *क्रोधलाई प्रेमले, पापलाई पुण्यले जित्नुहोस् । - टैगोर*

**गीताको सार -**

- *जे भयो, राम्रोको लागि भयो, जे भइरहेको छ, राम्रोको लागि भइरहेको छ ।*

- *जे हुन्छ, त्यो पनि राम्रो हुनेछ । तिमीले के गुमायौ, जसले तिमीलाई रुन पार्‍यो ?*

- *तिमीले के ल्याएका थियौ र यहाँ हरायो ? के सृष्टि गरेका थियौ र त्यो नष्ट भयो ?*

- *तिमीले जे लिएका छौ, यहाँबाट लिएका हौ। जे दियौ, यहीँ दिएका छौ ।*

- *जे आज तिम्रो छ, हिजो अरू कसैको थियो; भोलि अरू कसैको हुनेछ ।*

- *परिवर्तन संसारको नियम हो।*

- *धन भन्दा ज्ञान उत्तम हो । किनकि, धनको रक्षा तिमीले गर्नुपर्छ तर, ज्ञानले तिम्रो
  रक्षा गर्छ।*

**भगवानको प्रतिज्ञा -**

- *तिमी दुई पाइला आऊ, म दश पाइला आउँछु।*

- *मेरो बाटोमा हिँड्ने प्रयास गर, यदि मैले तिम्रा सबै बाटाहरू खोलिन भने मलाई भन ।*

- *मेरो लागि खर्च गरेर त हेर, यदि मैले तिमीलाई कुबेरको खजाना खोलिन भने मलाई भन ।*

- *मेरो लागि तीतो शब्द सुनेर त हेर, दयाको वर्षा भएन भने मलाई भन।*

- *मतिर आएर त हेर, यदि मैले तिम्रो ख्याल राखिन भने मलाई भन ।*

- *मेरो बारेमा मानिसहरूसँग कुरा गरेर त हेर, यदि मैले तिमीलाई मूल्यवान बनाइन भने मलाई
  भन।*

- *मेरो चरित्रलाई विचार गरेर त हेर, यदि मैले तिमीलाई मूल्यवान बनाइन भने मलाई भन
  ।*

- *मलाई तिम्रो सहयोगी बनाएर त हेर, यदि मैले तिमीलाई सबैको दासत्वबाट मुक्त गरिन
  भने मलाई भन ।*

- *मेरो लागि आँसु बगाएर त हेर, यदि मैले तिम्रो जीवनलाई खुशीका सागरहरूले भरिनँ भने
  मलाई भन ।*

- *मेरो लागि केहि बनेर त हेर, यदि म तिमिलाई अनमोल बनाइन भने मलाई भन ।*

- *मेरो मार्गमा निस्किएर हेर, यदि मैले तिमीलाई शान्ति दूत बनाइन भने मलाई भन ।*

- *आफैँलाई बलिदान दिएर त हेर, यदि तिमीलाई संसार बिर्सने बनाइन भने मलाई भन ।*

- *तिमि मेरो बनेर त हेर, यदि सबैलाई तिम्रो बनाइन भने मलाई भन ।*

**मङ्गल सुविचार**

- *समयभन्दा अगाडि र भाग्यभन्दा माथि केही पनि मिल्दैन। मेरो भाग्यमा नभएको कुरा
  मलाई संसारको कुनै शक्तिले दिन सक्दैन र मेरो भाग्यमा रहेको कुरालाई संसारको कुनै शक्तिले
  लिन सक्दैन । दैवी शक्तिले असम्भवलाई सम्भव बनाउन सक्छ, त्यसैले कर्म नै कामधेनु हो र
  प्रार्थना नै पारसमणि हो।*

एटिएमबाट रकम निकाली गाडी रु.१६।-प्रति किलोमिटर, लाई केही रकम दिइयो । चालकले
डोरी किनेर लगेज बलियोसँग बाँधियो । तर २५/३० किलोमिटर गुडेपछि मुजफ्फरपुरको
कुर्हानीमा हुड नै हल्लिएपछि लोड बढी भयो भन्दै ड्राइभर आफैँले ४५ मिनेट लगाएर कसकास
पारी ४:३० बजे पुन: यात्रा बढाइयो ।वास्तवमा त्यस गाडीमा हुड आजै फिट गरेको रहेछ,
त्यो पनि सिकारु मिस्त्रीबाट ! क्यारियरका सामानहरू असुरक्षित महसुस भएपछि बिस्तारै
गुड्दै करिब ६:०० बजे हाजीपुरको बाग्मुसामा एकजमा परिपक्व मिस्त्रीबाट हुडलाई नै नयाँ
हिसाबले फिट गरेर पौनेसाततिर अघि बढ्यौँ । ७:०० बजे सरनको सोनेपुरमा सिएनजी
(Compressed Natural Gas) भरेर ९:०० बजेतिर भोजपुरको क्वाइलर, सकटीमा पेडा र
चिया खाइयो । माटाको कपलाई रातो हुने गरी तताएर बनाइएको चियालाई तन्दुरी चिया
भनिँदो रहेछ । माटाको कप बढी तातो हुने भएकाले कागजको कपमा राखेर दिइँदो रहेछ -
मिठो लाग्यो ।

राजमार्गको छेउमा कतै खाना खाने ठाउँ छ कि ? हेर्दै अघि बढ्दा करिब ११:१५ बजे
ह्रोटासको दिनारास्थित निर्माण हुँदै गरेको उत्कर्ष ढावामा खाना पाइयो । भोकको कारण
प्रमुख होला, भोजन मिठै मानी सबैले खाई १२:०० तिर पुन: यात्रा अघि बढियो । चालकलाई
निद्रा लाग्ला कि ? सोधनी गर्दै यात्रा अघि बढाउने जिम्मा अगाडिको सीटमा बस्ने
सहयात्रीलाई दिइएकोले निजकै आदेशानुसार करिब २:०० बजेदेखि ४:०० बजेसम्म कैमुरको
मोहनियास्थित तिरुपति बालाजी सर्भिस स्टेशनमा सबैजना गाडीमै आराम गरियो ।

माघ १४ गते सोमबार बिहान ६:३० बजेतिर चण्डौलीको मुगलसराइनेर ठूला ट्रकहरूको करिब १०
किलोमिटरको जाम छल्न वरिपरि चक्कर काटेर थाकेपछि पौने आठतिर जुनारको जुस रु.२५।-
प्रतिकप खायौँ । यो जाम छल्न मिर्जापुरतिरबाट जानुपर्ने र करिब ४० किलोमिटर फेरो
बाटो हिँड्नुपर्ने व्यहोरा ड्राइवरले जनाउँदा फेरै बाटोबाट भएपनि जाँदा छिटो हुने ठहर गरी
यात्रा अघि बढाइयो । १०:००-११:०० बजेसम्म चुनारा, मिर्जापुरको न्यू यादव ढावामा
मीठो/अर्ग्यानिक खाना खायौँ । १२:२५ मा मिर्जापुरमा सिएनजी भर्न लाइनमा बसेको १:४५
बजे मात्र यात्रा अघि बढाउन सकियो अर्थात् यात्राका लागि वाहनहरूको भीड व्यापकै थियो
।

करिब १० किलोमिटर वरैबाट गाडी प्रवेश गर्न नपाउने जानकारी पाएपछि गाडी पार्किंग नेर
चियाचमेना गरी करिब ४:०० बजे प्रायगराजको सरस्वती हाइटेक सिटि लेखिएमुनि गाड़ी पार्क
गरियो, जहाँ अरू गाडीहरू पनि पार्क गरिएका थिए । चालकलाई त्यहीँ वरिपरि रहन भनी
मोवाइल नम्बर लियौँ । सबैले स्नानका सामग्री लिएर ४:१५ मा त्रिवेणीतिर रमाना भयौँ ।
छोटो-छोटो दुरीमा दुईपटक अटोरिक्सा चढेपनि ४:४० मा ओर्लेर झण्डै डेड घण्टा पैदल हिँडियो
। बाटोमा स्नानका लागि जाने र स्नान गरेर आउनेहरूको घुइँचो थियो । कतै हराइएला कि ?
ठानेर आपसमा हात समाएर शरीरले हिँड्न अशक्तता जनाएपनि सबैको लहैलहैमा हिँडियो नै ।
अन्तत: स्नानका लागि तोकिएको प्रयागराज, चक्डोडीको एउटा स्थान - अरेलघाटमा ६:१५
बजे पुग्न समर्थ भयौँ ।

साँझको समय, नदीवरिपरि झलझलाकार बत्तीले दिनरात छुट्याउन गाह्रै थियो । झण्डै ४/५
किलोमिटर जति नुहाउन सजिलो हवोस् भनी प्यारापिट बनाइएको लाग्दथ्यो । लहरै कपडा
फेर्नका लागि ससाना कक्षहरू थिए, तर शौचको आत्तुरीले कतिपय कक्षमा स्नानार्थीहरूले दिसै
गरेको प्रतीत हुन्थ्यो । जेहोस्, हामीहरूले पनि नुहाउने, पितृदेवहरूको स्मरण/तर्पणादि कर्महरू
करिब ७:१५ बजेसम्ममा सकायौँ । स्नानघाटमा आउने-जाने बाटोको जस्तो भीड थिएन ।
तस्विरहरू खिच्ने, रमाउने कार्यको क्रममा तस्विर खिचेर हस्तान्तरण गर्दा बिचमै छुटेर खसी
पशुपतिको मोवाइलको स्क्रिनको सिसा फुट्यो, बहुत दु:ख लाग्यो । टेम्पर ग्लास पनि राखेको
रहेनछ, दायाँ माथिल्लो कुनाको टुक्रै फुत्केकोले ह्याण्डीप्लास्टको टुक्रालो अड्याइयो - बिर्सनै
नसकिने क्षण !

फर्कँदा त अघि जस्तो हिँड्नु नपर्ला सोच्दै अलि वल्तिर आएर सबैले चिया पियौँ, टीका प्रसाद
खरिद गर्‍यौँ । गाडी पाइहालिन्छ नि ! भन्ने मनसँगै पदयात्रारम्भ गरियो, तर यसपटक पनि
गाडी नपाइएको मात्र हैन, हामी आएको गाडी पार्क गरेको ठाउँमा जाने बाटो पो फरक
पर्‍यो कि भन्ने चिन्ताले सतायो । बिजुलीका पोल र रूखहरूमा भारतीय राष्ट्रिय झण्डाको
छनक दिने गरी तिरङ्गा बत्ती बालेको आकर्षक लाग्यो । झण्डै एक-डेड घण्टा सकिनसकि
हिँडेपछि एउटा सानो गाडीलाई हाम्रो गाडी पार्क गरेका क्षेत्रको तस्विर देखाइ घञ्चमञ्च
बसेर करिब ८:४५ बजे कार पार्क गरेको ठाउँमा पुग्यौँ र सबैले आसनग्रहण गरी ९:०० बजेतिर
फिर्ता यात्रारम्भ गरियो - १४४ वर्षमा हुने महाकुम्भस्नान गरेर ।

शारीरिक थकानसँगै भोक पनि लागेकोले हिजोको जस्तै नहोस् भनी बीच-बीचमा सोधनी गर्दै
अघि बढ्दा अन्ततः मिर्जापुरको गोपालपुरस्थित विन्ध्य ढावा एण्ड फेमिली रेस्टोरेन्टमा
रातको ११:५० बजेतिर सायमकालीन भोजन गरियो - मध्यारातमा ! करिब १:०० बजे पुन:
यात्रा अघि बढाएकोमा चालकले थकान र भोजनको संयोगले निद्रा लाग्ने सङ्केत दिएको
व्यहोरा जनाए । कतै होटेल खोजेर आराम गर्ने सम्भावना थिएन नै र सबैजना २:००-४:४५ सम्म
वाराणसीको राजतालाबस्थित बी. पी. मिर्जामुराद पेट्रोलपम्पमा गाडीमै आराम गरियो ।

माघ १५ गते मङ्गलबार बिहान पेट्रोलपम्प नजिकै चिया पियौँ र यात्रा अघि बढायौँ । ८
बजेतिर सडक किनारामा राखेका देख्दै अर्ग्यानिक लाग्ने अम्बा किनी खाँदै बिहानको ११:००
बजेतिर गोरखपुरको पिण्ड पञ्जाव होटेलमा खाना खायौँ । ड्राइवरले गाडीलाई सिएनजी हाल्न
लग्दा हामीले उखुको रस खायौँ । यात्रावधिभर मैले केही पनि गर्ने अवसर पाएकी छैन, यो
मेरो सौजन्यमा जनाउनु होला भनी दुर्गा भाउजूले रस खुवाउनु भयो । सानो गाडीमा आलोपालो
अघिपछि बसेपनि खुट्टा तन्काउन नपाउँदा र शरीर पनि खुला नहुँदा सबैमा अव्यक्त पीडाबोध
भैरहेकोले खासै कुराकानी भन्दा पनि नक्कली निदाइ निदाएका थियौँ । अपरान्हको ३:३० बजे
बरौलीको गोपालगञ्जमा हांडी चाय वाला (*जिन्दगी कुछ इस तरह जीनी चाहिए, बात बिगडे
या बने बस हांडी चाय पीनी चाहिए*) कहाँ हाँडीमा पकाएको चिया माटाको बटुकामा/कपमा
खायौँ - मिठो लाग्यो । रक्सौल पुग्न अरू एक डेडघण्टा लाग्छ भन्थे ।

चालकले गाडी व्यवस्थापकसँग कुरा गर्दा यात्रुहरू रक्सौल छाडेपनि किलोमिटर रिडिङ्
मजफ्फरपुरसम्मकै लिनु भनेपछि एकछिन तनाव भयो । पशुपतिले हिन्दीमा सबै व्यहोरा सम्झाए
पनि मानेनन् । ह्वाट्स एपको ठेगाना मेरो प्रयोग भएको थियो । लिखित खबरहरू त्यसैमा
भएका थिए । पुनरावलोकन गर्दा पुछारमा यात्रुलाई मुजफ्फरपुर - प्रयागराज - रक्सौल
छाड्ने, किलोमिटर मुजफ्फरपुरदेखि मुजफ्फरपुरसम्म लिने लेखेको रहेछ । तर, फोनमा कुराकानी
हुँदा यो व्यहोरा नजनाएकाले हामीले ओर्लेको ठाउँसम्मको मात्रै दिने भनेपनि व्यवस्थापकले
नमानेपछि अन्तत: करिब सय किलोमिटर बराबर थप गरी भुक्तानी दियौँ । पौनेसात बजे हामी
रक्सौलमा उत्रियौँ । करिब ९०० किलोमिटरको यात्राको अपेक्षा अन्तत: १३०० किलोमिटरमा
पूरा भएछ । नेपाली अटोरिक्साबाट वीरगञ्ज आयौँ । दुर्गा र टीका भआउजूहरूलाई पोखराको र
हामीलाई काठमाडौँको टिकट लिई पोखरेली टिमलाई बिदा गरी खाना खाई हामीहरू पनि
१०:३० बजे काठमाडौँ रमाना भई भारतीय तीर्थहरूको दर्शनावलोकनको कार्यक्रमको बिट
मार्‍यौँ ।

**क्रमश: \...**

**\...सके सपरौँ, नसके नबिगारौँ\...**

*#हामीसबैकोकल्याणहवोस्#*
