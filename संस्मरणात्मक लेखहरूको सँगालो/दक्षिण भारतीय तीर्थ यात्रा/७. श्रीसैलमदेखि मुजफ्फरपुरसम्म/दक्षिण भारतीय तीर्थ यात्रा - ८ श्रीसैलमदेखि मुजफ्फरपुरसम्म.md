**दक्षिण भारतीय तीर्थ यात्रा - ८**

*(स्रिसैलमदेखि मुजफ्फरपुरसम्म)*

माघ ११ गते शुक्रवार बिहान नित्यकर्मपछि झोला मिलाई चोकको चिया चमेना पसलमा
बिहानीको गह्रौँ नास्ता (डोसा, इड्ली, सम्बर, पुरी, सादा तरकारी, चिया, कफी आदि)
लाई खानाको रूप दिइयो -- दक्षिण भारतीय भोजनको समापन स्वरूप ! चालक मल्लिकार्जुन
आएपछि सामान राखी १०:३० बजे मर्कापुर रेलवे स्टेशनतिर रमाना भयौँ । हिजै मर्कापुरसम्मको
लागि इनोभा गाडीसँग \@४,०००।-- मा कुरा मिलाइएको थियो । बीचमा इन्धन राखी
१२:३० बजे स्टेशनमा पुग्यौँ । प्रतिक्षाको क्रममा मैले ल्यापटपमा काम गरेँ । संयोग हटस्पटले
काम गर्दा गुगल किपको व्यहोरा ल्यापटपमा सारेँ पनि ।

हाम्रो रेल बाघ एक्स्प्रेसमा प्लेटफर्म २ बाट चढ्नुपर्ने जानकारी भएकाले ब्यागेज २ नम्बर
प्लेटफर्मतिर सार्‍यौँ । रेल १९ मिनेट ढिला रहेछ । कतिपय महिला यात्रीहरूले रेलको
प्रतीक्षाका क्रममा धोएका चिसा धोतीका फुर्का २ जनाले समाएर सुकाएका दृश्यहरू पनि
रोचक लाग्दथे । रेल आउँदै गरेको जानकारीपछि हाम्रा सीटहरू डिब्बा B2 का
३३,३४,३५,३६,३७,३८ भएकाले B2 डिब्बाको खोजीमा आ-आफ्ना ब्यागेज लिएर सबै अघि बढ्यौँ
। सोही क्रममा म पल्टिन पुगेँ, एकजना सज्जनले उठाएर सहयोग गर्नुहुँदा वहाँप्रति धन्यवादको
समेत उच्चारण नगरी कुनै डिब्बा S2 मा चढेँ। अन्तत: सबै निर्धारित सीटमा जम्मा भई पानी,
चिया, कोठे नास्ता गरियो । केटाकेटीसँग सम्पर्क गरी ल्यापटपको कामलाई निरन्तरता दिएँ
। करिब सवा चारबजे गुन्टुरको फिरङ्गापुरम हुँदै ५ बजे सम्वशिवपेटमा पुगिएथ्यो । साँझ ७:३०
बजेतिर सशुल्क स्वेच्छिक भोजन गरी दुर्गा, सुनिता, पशुपति एकातिरका तीन तलामा र टीका,
शारदा र म अर्कोतिरका तीन तलामा सुत्यौँ । हामी तीनलते (सुत्ने सुविधा) रेलबाट
कलकत्तातिर यात्रा गरिरहेका थियौँ ।

माघ १२ गते शनिवार बिहान ३:३० तिर बिउँझिएपछि उठेर संक्षिप्त फ्रेस भएँ र पुन:
शयनस्थलमा आएर शयनयोग गर्दो भएँ । सोही क्रममा आराम गरी ७:३० बजे उठियो । एकादशी
भएकाले नास्ता गरिएन । मेरो घाँटी बसेकाले कागति चिया पिएँ । निर्मलाले खाना खाइन्;
अरूले एकादशी मनायौँ- ड्राइफ्रुट्स, सातु, दही खाएर । यही विषयमा चर्चाहरू पनि गरियो
। ल्यापटपमा २०६६/६७ ताकाको तत्कालीन पोखरा उप-महानगरपालिकाका राजनैतिक
संयन्त्रका महानुभाव र कर्मचारी साथीहरूले गरेको भारतीय शहरहरूको भ्रमणबारेको लेख भेटियो
र गोरखा समाचारमा पठाएँ ।

अन्तत: करिब ४:०० बजे कलकत्ताको हउडा रेल स्टेशनमा पुग्यौँ । चढ्दाको हतारो त्यतिखेर
थिएन । सहज हिसाबले स्टेशनमा उत्रेर केही पर पुगेपछि चिया खायौँ । सोही क्रममा मैले पनि
सुनिता भाउजूको सम्धीले पठाइदिनु भएको ड्राइफ्रुट्स र जौको सातु चियासँग खाएर एकादशीको
उपवास समापन गरेँ । सामान लिएर २२ नम्बर प्लेटफर्ममा पुग्यौँ । कलकरूममा सामान राखी
सबै घुम्ने वा स्टेशनमा सामानसँगै केही समय आराम गर्ने बिकल्पमा टीकाभाउजूको उच्चारणमा सबै
सहमत भएपछि सामान र महिला सहभागीहरूलाई सँगै छाडेर पशुपति र म हवडापुल अवलोकन गर्न
बाहिरियौँ । उखुको जुस खाई फर्केर मोवाइल चार्ज गर्दै गीतापाठ गरी १८औँ अध्याय समाप्त
गरेँ ।

केही समय बाँकी रहेपछि दुर्गा, निर्मला र म पुन: पुलतिर गई फर्क्यौँ । भोक लागेको महसुस
हुँदा सातुका लड्डु खाने क्रममा दुर्गा भाउजूलाई - जो पनि एकादशीका दिन चामलको परिकार
खानुहुँदो रहेनछ, दिएकोमा पश्चाताप गर्दै सरी भनी आफूले र निर्मलाले खायौँ । मोवाईलमा
टावरै देखाएन, रिस्टार्ट पनि गरेँ । भोलि मुजफ्फरपुरमा आवश्यक व्यवस्था मिलाउनु गर्नुपर्ला
।यसपटक हामी यसवन्तपुर-हावडा सुपर एक्स्प्रेस रेलबाट यात्रा गर्दै थियौँ । त्यसमा चढ्नका
लागि १०/११ नम्बर प्लेटफार्ममा जानुपर्ने जानकारी भएपछि हामीहरू पनि सामानसहित
त्यतैतिर लाग्यौँ । ९:३० बजे रेलमा चढेर B2 का सीट नम्बर ४१,४२,४३,४४,४५,४६ मा आसन
ग्रहण गरियो । यसमा पनि हामीले खान चाहेको परिकार सशुल्क उपलब्ध हुने व्यवस्था थियो ।
हामी फ्रेस भएपछि मैले भेज बिरीयानी मगाई खाएँ र एकातर्फ सुनिता, दुर्गा, टीका र
अर्कोतर्फ पशुपति, निर्मला र म आराम गर्‍यौँ । छिमेकमा महिला खेलाडीहरूको समूह छ ।

बिहानी नित्यकर्मपछि रातो कागति चिया, भूजा, दालमोटको नास्ता गरी दुध चिया पनि
खायौँ । ७:३० बजे बरौनी, ८:१५ मा बेगुसराइको बच्वारा हुँदै ११ बजेतिर मुजफ्फरपुरको इमली
छट्टिको स्टेशनमा ओर्लियौँ । ब्यागेज स्टेशन बाहिर निकाली नजिकै चिया, पानी खायौँ,
तस्विरहरू खिचिए । रेलमै प्रयागराजका लागि गाडीको खोजी गरी अन्तत: रु१६।--
प्रतिकिलोमीटरका दरमा प्रयागराज पुगाई, स्नान गरेपछि रक्सौलसम्म पुर्‍याउने शर्तमा कुरा
टुङ्ग्याइएको थियो । सोही बमोजिम गाडी आएपछि १२:३० बजेतिर १४४ वर्षमा गरिने
महाकुम्भ स्नान गर्ने हिसाबले प्रयागराजतर्फ रमाना भयौँ ।

**क्रमश: \...**

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*
