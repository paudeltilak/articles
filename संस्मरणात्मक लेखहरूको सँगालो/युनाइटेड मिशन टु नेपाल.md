**युनाइटेड मिशन टु नेपाल, दैलेखमा सामाजिक सुधार प्रयास र माओवादी आक्रमण**

**भूमिका :**

युनाइटेड मिशन टु नेपाल अन्तर्गतको शिक्षा विभाग मातहत दैलेख अनौपचारिक शिक्षा
परियोजना 'दैअशिप' दुल्लुमा सञ्चालित थियो । नाउले कटुवाल, दुल्लु, नेपा, पादुका,
बडलम्जी, गमौडी र छिउँडीपुसाकोट गरी सातवटा तत्कालीन गाउँ विकास समिति
'गाविस'हरुलाई आफ्नो कार्यक्षेत्रका रुपमा परिभाषा गरी दुल्लु गाउँ विकास समितिको
भवनमा आफ्नो केन्द्रीय कार्यालय स्थापना गरी काम भैरहेको थियो । तिनै गाउँ विकास
समितिमा सञ्चालित करिब ३३ वटा विद्यालयहरुलाई साझेदार 'फिडर' विद्यालयका रुपमा
लिएर विजया उच्च माध्यमिक विद्यालयमा विद्यालय साझेदारी परियोजना 'विसाप' पनि
सोही शिक्षा विभाग मातहत सञ्चालनमा थियो । र म त्यही विद्यालय साझेदारी
परियोजनामा समन्वयकर्ताको रुपमा साढे दुई वर्षसम्म कार्यरत थिएँ । माओवादी जनयुद्ध
उत्कर्षतिर लम्कँदै थियो । मेरो कार्यावधि समापन गरी सरिब एक वर्ष पहिले अर्थात् २०५७
आश्वीन महिनामा आफ्नै स्थायी कर्मथलो -- सरकारी सेवामा फिर्ता भैसकेको थिएँ ।

**विद्यालय साझेदारी परियोजनाको कार्यविधि :**

केन्द्र विद्यालयका रुपमा परिभाषित विजया उच्च माध्यमिक विद्यालयका ११-१२ कक्षामा
'शिक्षा' विषयको पढाइ हुन्थ्यो । १२ कक्षामा पुगेका विद्यार्थीले शिक्षण अभ्यास 'टिचिङ्
प्राक्टिस' गर्दा उल्लिखतित फिडर विद्यालयहरुमा खटाइन्थे । साझेदार 'फिडर' विद्यालयका
शिक्षकहरुलाई आवधिकरुपमा विषयगत हिसाबले शिक्षक शिक्षण प्रशिक्षणको आयोजना केन्द्र
विद्यालयमा गरिन्थ्यो । प्रशिक्षणका क्रममा तयार पारिएका शैक्षिक सामग्रीसाथ आवश्यक
कच्चा पदार्थसहितको शैक्षिक सामग्री बाकस 'टुल बक्स' सबै साझेदार विद्यालयहरुमा उपलब्ध
गराइएको थियो । त्यसको प्रयोग गरी शिक्षण अभ्यासमा गएका विद्यार्थी शिक्षकहरुले पनि
केटाकेटीहरुलाई शैक्षिक सामग्रीहरु तयार गर्दै शिक्षणलाऐ प्रभावकारी बनाउने चेष्टा गर्दथे ।
सम्बन्धित विद्यालयका विषय शिक्षकले निरीक्षकको र केन्द्र विद्यालयका विषय शिक्षक
(शिक्षक शिक्षण प्रशिक्षणका प्रशिक्षक) ले सुपरीवेक्षकको रुपमा विद्यार्थी शिक्षकको
मूल्याङ्कन गर्ने प्रावधान थियो ।

शिक्षणलाई थप प्रभावकारी बनाउन विद्यार्थी शिक्षकहरुलाई वार्षिक रुपमा जिल्ला
बाहिरका राम्रा एवं व्यवस्थित विद्यालयहरुमा शैक्षिक भ्रमणको आयोजना विद्यालय साझेदारी
परियोजनाबाट गर्ने गरिन्थ्यो । साथै साझेदार विद्यालयका शिक्षकहरुलाई पठन-पाठनमा
बाधा नपर्ने गरी ललितपुरस्थित 'रातो बङ्गाला स्कूल'मा कम्तीमा एक महिनाको तालिमको
व्यवस्था मिलाइएको तियो । केन्द्र विद्यालयलाई सूर्य अर्थात् प्रकाशको पुञ्ज/स्रोत मान्दा
त्यसका प्रभावकारी शैक्षिक विधिका किरणहरुबाट सबै साझेदार विद्यालयहरुलाई उजिल्याई
शिक्षा संकायको र प्राथमिक शिक्षाको शिक्षण पद्धतिलाई प्रभावकारी बनाउने विद्यालय
साझेदारी परियोजनाको लक्ष्य प्राप्ति भैरहेको थियो । यसका परिकल्पनाकारको रुपमा
युनाइटेड मिशन टु नेपाल, शिक्षा विभागका तत्कालीन उप-निर्देशक हाल स्वर्गीय धनञ्जय
पाठक हुनुहुन्थ्यो ।

**दैलेख अनौपचारिक शिक्षा परियोजनाको कर्यविधि :**

प्रभावक्षेत्रका गाविसमा वस्तीगत हिसाबले समाजका गरीब तथा पिछडिएका महिलाहरुलाई
विकास सहकारी समूह 'डेभलप्मेन्ट कोअपरेटिभ ग्रुप -- डिसिजि' मा समूहाबद्ध गराएर
कार्यारम्भ हुन्थ्यो । समूहका सदस्यहरुलाई महिला सशक्तीकरण, नेतृत्व विकास, बचत सङ्कलन
तथा परिचालन, प्राथमिक शिक्षा सुधार, करेसाबारी विकास, सुधारिएको चुल्होको प्रयोग,
वातावरण सुधार जस्ता कार्यक्रम मार्फत् सामाजिक परिचालनका कार्यहरु सञ्चालन हुन्थे ।
समय-समयमा समूहका महिलाहरुलाई जिल्ला बाहिरका नमूना महिला समूहहरुको अवलोकन भ्रमण
गराइन्थ्यो । सो भ्रमणबाट सिकेका र अनुभव गरेका राम्रा र आफ्नो ठाउँमा लागू गर्न सकिने
व्यहोराहरुलाई लागू गर्न लगाइन्थ्यो । आफ्नो वस्ती विकासका लागि के आवश्यक छ ? भन्ने
बारेमा सरोकारवलाहरुका बीचमा 'आवश्यकता पहिचान तथा प्राथमिकीकरण कार्यशाला'
सञ्चालन गरिन्थ्यो । प्राथमिकताका आधारमा छानिएका कार्यहरु परियोजना र समुदायबीच
साझेदारीमा सम्पादन गरिन्थ्यो ।

**दैअशिप र विसापका साझा कार्यविधि :**

आवश्यकता पहिचान तथा प्राथमिकीकरण कार्यशालाबाट पहिचान भएका शिक्षा सुधारका
कार्यमा दुबै परियोजनाले समूहको साझेदारीमा कार्य सञ्चालन गर्ने प्रावधान थियो ।
शिक्षकहरुलाई चुस्त, दुरुस्त राख्ने सम्बन्धमा प्राज्ञिक, विद्यार्थीलाई प्रभावकारी पढाइका
लागि शैक्षिक र दुबैको सुसञ्चालनका लागि व्यवस्थापन समितिलाई व्यवस्थापकीय गरी तीन
पक्षहरुलाई केन्द्रमा राखेर सरोकारवालाहरुबाटै कार्यक्रमको तर्जुमा गरिन्थ्यो । ती कर्यक्रम
सञ्चालनका लागि आवश्यक स्थानीय भौतिक साधनको व्यवस्था, अदक्ष श्रम सहभागिता
दैअशिपका डिसिजि मार्फत् गराइन्थ्यो भने दक्ष श्रमिकको व्यवस्था र त्यसको लागि लाग्ने
ज्याला, बाहिरबाट आपूर्ति गर्नुपर्ने निर्माण, भौतिक एवं शैक्षिक सामग्रीहरिको व्यवस्था
विसापले गर्ने गरिएको थियो ।

**शिक्षकमा आएको रोचक सुधार :**

अमुक विद्यालयमा स्थानीय संभ्रान्त परिवारका एकजना शिक्षक थिए । उनीले अमुक शिक्षक
संस्थाको नेतृत्व पनि सम्हालेका थिए । विसाप लागू भएपछि शिक्षकको नियमितताको
प्रवधानमा उनी बाधक बन्ने स्थानीयहरुको प्रतिक्रिया पाइन्थ्यो । हुनपनि निज शिक्षक
बिहान ९/१० बजेतिर उठेर खानाखाई विद्यालय पुग्दा ११/१२ बजेको हुन्थ्यो । २/३ घण्टा
विद्यालयमा बिताएपछि स्थानीय भट्टिपसलमा गएर तास खेल्ने, साँझ पर्न लागेपछि त्यहीं
कुखुरा काटेर रक्सी खाने, रंगरमाइलो गर्दै रातीको १०/११ बजेतिर घर पुग्ने, श्रीमतीसँग
झगडा गर्दै १२/१ बजेतिर सुतेर बिहान ९/१० बजेतिर उठ्ने त उनको दिनचर्या नै बनेको थियो
रे ! डिसिजिमा महिलाहरु आबद्ध भएपछि निजलाई सम्झाउने बुझाउने गरेपनि सुधार खासै भएको
रहेनछ । संयोग एकपटक माओवादीले आफ्नो सभाको आयोजना त्यही विद्यालयमा गरेछन् । निज
शिक्षकलाई पनि सभामा आसन ग्रहण गराएकाले उनी कतै जान पाउने कुरै भएन ।

सभा सकिएपछि माओवादी नेताले 'हामी जनवादी शिक्षामा विश्वास गर्दछौं, यो बुर्जुवा
शिक्षाप्रति हाम्रो मोह छैन, हाम्रो सरकार आएपछि परिवर्तन अवश्याम्भावी छ । तर
हालको समयमा यसै त पूँजीवादी शिक्षा, त्यसमा पनि तपाईं जस्तो शिक्षक नेताको दिनचर्या
सुन्दा हामीलाई यो शिक्षा पद्धतिको बदख्वाईं गर्न पर्याप्त खुराक मिलेकोछ तापनियसका
नाताले यहाँका केटाकेटीलाई यही शिक्षाको अवसरबाट वञ्चित गराउने कुरा पनि भएन । तसर्थ
भोलिबाट कि त नियमित भएर वर्तमान नियमानुसार अध्ययन, अध्यापनमा सरिक हुनुहोस्, नत्र
तपाईंकै हुलियामा वर्तमान शिक्षा नीतिको विरोध त हुन्छ नै, तपाईं माथि पनि कुनैपनि बेला
भौतिक कार्वाई हुनसक्छ, सचेत रहनु होला ...' भनी सुझाव दिएछन् रे ! तदुपरान्त निज
शिक्षक वास्तवमै परियोजनाका लागि नमूना बनेर प्रस्तुत भएथे भने तिनैको अनुकरणबाट अरु
शिक्षकवर्गमा पनि अपेक्षित सुधार भएथ्यो ।

**माओवादी आक्रमण :**

२०५८ साल जेठ १४ गते आइतबार बेलुका करिब दश बजेतिरको प्रसङ्ग हो । परियोजनाको
स्थलगत नरिक्षणको लागि युनाइटेड मिशन टु नेपालको हेडक्वार्टरबाट शिक्षा विभागका
उप-निर्देशक धनञ्जय पाठक र मीनबहादुर शाही दुल्लु जानुभएको थियो । परियोजान निर्देशक
इन्द्रबहादुर क्षेत्री र उप-निर्देशक एवं सामाजिक परिचालन अधिकृत सूर्य वदना हमाल आगन्तु
अतिथिसाथ सायमकालीन खाना खाई बीचको तलाको 'शेयरिङ्ग रुम'मा सामयिक कुराकानी गर्दै
भोलिपल्ट पाहुनाहरुको काठ्माडौं फिर्ती बारेमा कुरा गर्दै रहेछन् । आवासघरको
पछाडिपट्टिको ढोका ढक्ढक्याइएपछि सनातनी हिसाबले अगाडिको ढोकाबाट आउन आग्रह गरेछन्
। केही क्षणपछि एकाएक चारजना नकावधारी व्यक्तिहरुको प्रवेश भएछ । सबैलाई बन्दुकको नाल
सोझ्याई 'पैसा निकाल' भन्दा इन्द्रजीले आफूसँग भएको करिब पन्ध्रसय दिंदा नलिई 'सबैजना
परियोजनाको कार्यालयमा हिंड' भनी कार्यालयमा लगेछन् । त्यहाँ जाँदा कार्यालयका सबै
सामानहरु बाहिर छताछुल्ल पारिएको रहेछ । 'यहाँको डाइरेक्टर को हो ?' भनेपछि इन्द्रजीले
'म हुँ' भनेपछि 'हाम्रो तपाईंहरुसँग व्यक्तिगत दुस्मनी छैन र हैन । तर यो साम्राज्यवादी
नीतिको विरुद्धमा अहिले १४ स्थानहरुमा यस्तै कार्वाई भैरहेछ । हामी यो सबैमा आगो
लगाइदिन्छौं । बरु सेफ कहाँ छ ? हामीलाई भएको पैसा दिनुहोस्' भनेछन् । सेफ देखाएपछि
खोल्ने कुरा चल्दा कुची लेखापाल 'फाइनान्स अफिसर' पुष्कर कडेलसँग भएको जानकारी दिएछन् ।
सूर्यवदनाजीले 'म गएर ल्याउँछु' भनेपछि दुईजना सेन्ट्रीसाथ लागेर कुची ल्याइछन् । 'सेफ खोल'
भन्दा इन्द्रजीले 'यो यहाँ खोल्नु भन्दा सेफै लगेर अन्यत्रै खोल्नुभए राम्रो हुन्छ' भनेछन् । तब
४/५ जनालाई सेफ बोकाएर पठाएपछि मट्टितेल छर्केर आगो लगाउने शुर कसेछन् । 'यी सबै
सामान यहींको समुदायका लागि हो र उपयोगी पनि छन् । डढाउनु भन्दा तपाईंहरुले नै वितरण
गर्दा राम्रो होला' भनी इन्द्रजीले भन्दा 'यी साम्राज्यवादी सामानको हामीलाई काम
छैन' भन्दै आगो लगाइदिएछन् ।

त्यसपछि चारैजनालाई 'कतै खबर गर्ने प्रयास नगर्नु, गरेमा ज्यानको खतरा हुनसक्छ । अब
तपाईंहरु आफ्नो कोठामा जान सक्नुहुन्छ' भनेपछि मौनब्रत लिएका हारेका खेलाडी जस्तै कोठामा
आएछन् । कोठामा आउँदा सबै सामानहरु आँगनमा निकाली उपयोगी लत्ताकपडाहरु लगेछन् भने शेष
सामानमा आगो लगाइदिएका रहेछन् । शरीरमा लगाएका कपडाबाहेक केही बाँकी रहेन --
उनीहरुको । माथि कोठामा गई पल्टिएको लाल्टिन उठाई रित्तो कोठामा दृष्टिपात गरी
पूर्ववत् 'शेयरिङ्ग रुम'मा बसेछन् । सूर्यवदनाजीको कोठा अझ माथिल्लो तलामा हुँदा त्यहाँ
गएका रहेनछन् रे र स्टोभ निकाली चिया, कफी बनाई पिएर रात बिताएछन् । भोलिपल्ट
परियोजनाका सबै कर्मचारीहरुका कोठमा पनि गएर सबै सामानहरुमा आगो लगाइदिएको थाहा
लागेछ । दिनमा स्थानीय प्रशासनबाट हेलीकप्टर लिई स्थलगत निरीक्षण एवं सहयोग उद्धारका
लागि घटनास्थलमा गएका रहेछन् । हेलीकप्टरबाट सुर्खेत, नेपालगञ्ज पुर्‍याउनु परेमा सहयोग हुने
जनाउँदा सबै कर्मचारीहरुको वरव्यवस्था मिलाउन अरु २/३ दिन त्यहीं रहनुपर्ने र त्यसपछि
आफ्नै हिसाबले जाने व्यहोराको जानकारी गराएछन् । जनयोद्धाहरुले हिज्जसै 'स्थानीय
कर्मचारीहरु हाम्रो अभियानमा सामेल हुनेछन् त बाहिरका तपाईंहरु आ-आफ्नो ठाउँमा जानुहुनेछ'
भनेका थिए रे ! तिनै कामका लागि तीनदिनसम्म बसेर सबै व्यवस्था मिलाई काठ्माडौं आएछन् ।
संयोग जेठ १९ गते राती दरवार हत्याकाण्ड घटेपछि यो घटना स्वभावत: त्यत्तिकै सेलाएको
व्यहोरा आज दुई दशक बित्दा त्यहाँका सरोकारीहरुसँगको अन्तरक्रियाबाट टिपोट गरी
स्मृतिहेतु यो संस्मरण तयार पारिएको हो । ऐतिहासिक सम्झनाको सदाशयले तयार पारिएको
यो संस्मरणले कतै कसैलाई असहज नपुर्‍यावोस् भन्ने तर्फ सचेष्ट हुँदाहुँदै पनि कतै असुविधा पर्न
गएमा क्षमा याचना गर्दै संस्मरणको बिट मार्दछु । परियोजनाका प्रयासले दुल्लु वरिपरिको
समुदायमा नि:सन्देह सचेतन एवं सुधारको ढोका खुलाएकै हुनुपर्छ । त्यहाँ त्यतिबेला सहकार्यमा
रहनुभएका साथीहरु अहिले विभिन्न जिम्मेवारीमा जहाँकहीं भएपनि स्मरण गर्दै मनचिन्ते
प्रगतिको कामना गर्दै नयाँ परिवेशमा नुतन अभ्यासहरुले विकासको ज्योति बालेको विश्वास
गरौं ।

**...सके सपारौं, नसके नबिगारौं...**

*#हामीसबैकोकल्याणहवोस्#*

२०७७ जेठ १४ गते बुधबार

**कीर्तिपुर-२, अमृतनगर, काठ्माडौं ।**
