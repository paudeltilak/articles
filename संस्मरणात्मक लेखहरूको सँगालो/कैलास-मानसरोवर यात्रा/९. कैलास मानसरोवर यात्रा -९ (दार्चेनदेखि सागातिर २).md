**कैलास-मानसरोवर यात्रा - ९**

**(दार्चेनबाट सागातिर २)**

फन्सुङमा मिठो खानापछि रमाइलो नाचगान गरेर हाम्रो यात्रा सागातर्फ अघि बढ्यो ।
खाना अघिको हँस्यौलीको धङ्धञीलाई दीर्घभाइले *'तराईबाट आफन्त भेट्न पहाड आएका
रामप्रसादले गाउँमा हरिदाइ भनेर चिनिने हरिप्रसादकहाँ गएर सरासरी ढोग गरेछन् । बसेर
कुराकानी गर्दैगर्दा रामप्रसाद त हरिप्रसाद भन्दा जेठा रहेछन् । अनि बसेका सबैले हरिदाइले
रामप्रसादलाई ढोग फर्काउनु पर्‍यो भनेछन् । तब हरिदाइले रामप्रसादलाई मैले ढोग गर भनेर
गरेका हैनन् क्यारे ! कुन्त किन गरे ? मैले त मरेपनि उनलाई ढोग फिर्ता गर्दिन भनेथे रे !\'*
भन्दा सबैको अनुहारमा हाँसो पोखियो ।

त्यस्तै प्रसङ्गमा *'पैदल हिँडिने चल्तीको बाटोमा एउटा चिया पसल रहेछ । त्यस पसलका
धनीलाई पाल्सी नाम **कङ्कटी** भन्दा रहेछन् । एकदिन एकजना विदेशी गोरा (अङ्ग्रेज)
पुगेर पेटीमा झोला बिसाई साहुनीलाई **ओन कप टि** भनेछन् । त्यतिबेला साहुजी घरमा
रहेनछन् । विदेशीले आफ्नो अनुरोध साहुनीले नसुनेको जस्तो लागेर पुन: **ओन कप टि** भनेछन् ।
अनपढ विचरीले ओन कप टि लाई कङ्कटी जस्तो सुनिछन् । पटक-पटक आफ्ना लोग्नेको पाल्सी
नाम काढेको जस्तो लागेर क्रोधित हुँदै लट्ठी उठाउँदै **'वरिपरिकाले त मेरा लोग्नेलाई
कङ्कटी भनेका थिए, थिए । यो मोरो विदेशीले पनि मेरा लोग्नेको क्षुद्रनाम काढ्दो रहेछ ए
\... !\'** भनिछन् । तब विदेशीले पिट्न आएको देखी **ओ फुलिस !** भनेछन् । साहुनीले
फेरि म पुलिस हुँ भनेझैँ मानिछन् र पुलिस हुँ भन्ने धाक लगाउँछस् !? मेरो छोरो पनि खैरेनीमा
पुलिस छ भनिछन् रे !\'* भन्ने प्रसङ्गले पनि ठट्टाको काम गर्‍यो । त्यसपछि सबैले **बाटो
काट्ने औषधि** बारेको कथा सुन्ने चाहना राख्नु भएबमोजिम मैले निम्न श्रुति लोककथा सेयर गरेँ
।

करिब पाँच दशक पहिलेको कुरा हो । स्याङ्जामा एक जनाका तीन भाइ छोराहरू रहेछन् ।
तिनताका सबै छोराछोरीहरूको बिहे गरिदिनु, छोराहरूलाई बस्ने घर बनाइदिनु र नुन लिन
जाने बाटो देखाइदिनुलाई पितृ दायित्वका रूपमा लिइन्थ्यो । निजले पनि सबै काम सकाएर
छोराहरूलाई नुन-तेल लिन जाने ठाउँ - बटौली जाने बाटो देखाइदिन सबै छोराहरूलाई
\'पन्थे\' लिएर हिँडेछन् । राम्दी तरेर बर्तुनको फेदीमा पुगेपछि बुढाले ठूलो छोरालाई भनेछन्
\'बाबु हो ! यो बाटो ठाडै उकालो छ, यत्तिकै चढ्न मुस्किल हुन्छ । मैले ठूली बुहारीलाई
बाटो काट्ने औषधि भनेर राख्न दिएको थिएँ, हिँड्ने बेलामा मागेर ल्याउन बिर्सिएछ । तिमी
गएर मागेर ल्याउनु पर्‍यो ।\' तब जेठो छोरा घरतिर फर्केछन् । नुन-तेल लिन बाजे र दुई
देवरहरूसाथ साइत गरेर गएका लोग्ने आएको देखेर जेठीले *\'किन, के भयो र एक्लै फर्कनु भयो
?\'* भनेर सोधिछन् । *'बाटो धेरै ठाडो उकालो पर्दोरहेछ, बुबाले बाटो काट्ने औषधि
तिमीलाई राख्न दिनु भएको थियो रे ! हिँड्ने बेलामा माग्न बिर्सनु भएछ र म लिन आएको\'*
भनेछन् । तिनताका **\'कुलकी छोरी, मुलको पानी**\' भन्ने चलनै थियो । रपनि ठूलीले कतै
बुढाले दिनुभएको पो थियो कि ? भनेर गम खाइछन् । तर कुनै फाल ननिस्केपछि यो मेरा लागि
परीक्षा हो भन्ठानेर श्रीमानलाई बस्न लगाई आँसी लिएर नियालाघारीतिर गइछन् र चारवटा
कद अनुसारका लट्ठीहरू काटेर ल्याइछन् । श्रीमानलाई लौराहरू दिँदै *\'बुवाले यसो बाहिरफेर
घुमेर आउँदा टेकेको लट्ठी दिँदै - बुहारी यो लौरो पल्हीतिर सिउर त ! भनेर दिनु हुन्थ्यो ।
त्यसैगरी राखिएका पनि थिए । सासु आमा खसेपछि म भित्रिया हुनु पर्‍यो । लामो माघे झरी
लाग्दा, कट्कुरोमा पानी चुहिएर दाउरा चिसा हुँदा, तिनै सिउरेका लट्ठीहरूलाई दाउरा
बनाएर खाना तयार परेँ । अहिले तिनै पठाइदिन नसकेकोमा मेरो तर्फबाट क्षमा मागिदिनु
होला । यी लट्ठीहरू लिएर जानुहोस् र सबैले एकुन्टा लट्ठी टेकेर उकालो लाग्नु बाटो काट्न
सजिलो हुनेछ \...\'* भनिछन् । जेठाले पनि ती लट्ठीहरू लिएर सबै भएको ठाउँमा पुगेर
बुवालाई व्यहोरा अवगत गराएछन् । तब बुढाले *\'ए\... साँच्चै ! त्यतिबेला त ठूली माइत
गएकी थिइन् बरा ! मैले त माहिली बुहारीलाई पो राख्न दिएको थिएँ । माहिलो बाबु जाऊ
र मागेर ल्याऊ त माहिलीले पनि लौरी नै पठाए पनि नकराई लिएर आउनु है ! साइत गर्दा
लट्ठी ल्याइएको थिएन, ठूलीले पठाइदिइछन्, ठीकै गरिन् \...\'* भनेछन् र माहिलो छोरा
पुन: घरतिर लागेछन् ।

माहिली बुहारीले पनि लोग्ने फर्केको देखेर *\'अघि जेठाजू पनि आए झैँ मान्थेँ, फेरि तपाइँ पनि
आउनु भएछ त ! किन, के भएर हो ?\'* भनी सोधिछन् । तब माहिलाले पनि उल्लिखितै
व्यहोराको जानकारी गराएछन् । अनि माहिलीले *'भण्डार कोठामा गई मकै, भट्ट ल्याएर
भुटिछन् र मलमलको पुरानो/सफा छेउलो/खोलका चारवटा झोली बनाई मकै, भट्टका खाजा तयार
पारेर दिँदै भनिछन् \'बुवाले बाहिरफेरबाट घर आउँदा कहिलेकाहिँ यस्तै खाजा बनाइएको हुन्थ्यो
। तब बुवाले खै लेऊ त ति खाजा ! कोटका खल्तीमा राखेर खेततिर पानी मिलाउन जान्छु, यी
खाजा टोक्दै-टोक्दै हिँड्दा बाटो काटेको पनि चाल पाइँदैन, पेट पनि अघाउँछ \...
भन्नुहुन्थ्यो । भारीमा राखिएको सातु लगायतको खाना बाटो हिँड्दा खाने कुरा पनि भएन ।
यी मकै, भट्टका खाजा बनाइदिएकीछु; टोक्दै-टोक्दै उकालो लाग्नु सजिलै बाटो काटिनेछ
\...\'* भन्दै खाजाका पोका दिएर पठाइछन् । माहिलाले पनि लगेर श्रीमतीको व्यहोरा
जानकारी गराउँदै सबैलाई एकुन्टा पोका दिएछन् । त्यसपछि त बुढाले खाटी कुरा सम्झेजस्तै गरेर
*\'ए\...बाबु हो ! बुढेसकाल लागेपछि सुद्दी हराउँछ भन्थे पाकापुरानाले; नभन्दै मलाई पनि
बल्ल सम्झना भयो । त्यतिखेर त माहिली तर्केकी (महिनावारी भएकी) थिइन्, त्यसैले मैले त्यो
औषधि त कान्छीलाई पो जिम्मा लगाएको थिएँ । छोराहरूले दु:ख पायौ । अब कान्छाले पनि
जान पर्ने भयो, घर गएर त्यो औषधि मागेर ल्याऊ । कान्छीले पनि लौरी र खाजा नै पठाए
पनि नकराई लिएर आउनु है ! साइत गर्दा खाजा पनि ल्याइएको थिएन, माहिलीले
पठाइदिइछन्, ठीकै गरिन् \...\'* भनेछन् र कान्छो छोरा पुन: घरतिर लागेछन् ।

कान्छी बुहारीले पनि लोग्ने फर्केको देखेर *\'अघि जेठाजूहरू पनि आए झैँ मान्थेँ, फेरि तपाइँ
पनि आउनु भएछ त ! किन, के भएर हो ?\'* भनी सोधिछन् । तब कान्छले पनि उल्लिखित
व्यहोराको जानकारी गराई बाटो काट्ने औषधि दिन भनेछन् । अनि कान्छीले श्रीमानलाई
लिएर शयनकक्षतिर गइछन् र आम्नेसाम्ने बसेर भन्न थालिछन् -

बर्खा लाग्ने बेलाको कुरा हो । एकादेशमा एकजना धनीमानी जिम्मुवाल थिए । उनको एकमात्र
छोरा थियो । उ अलि लठेब्रो थियो - बुद्धि खियाउन नसक्ने । तरपनि उमेर बढ्दै जाँदा
लक्का जवान भयो । बिहेबारीका चर्चा चल्न थाले । जिम्मुवालको घरमा साइनो लाउन भनेपछि
सबै हुरुक्कै हुन्थे तर एकमुखे छोरो भएपनि लठेब्रो छ भनेपछि कसैले छोरी दिन मान्दैनथे । एकदिन
जिम्मुवाल बुढाले छोरालाई डाकेर *\'बर्खाले ढेपिसक्यो, नुन तेलको जोहो मिलाउनु पर्ने बाबु
! कामदारहरू पनि आ-आफ्नै काममा व्यस्त छन् । आज उल्लेरीमा शुक्रबारे हाट लाग्ने दिन हो ।
मसँग फेरि आज पैसा पनि छैन, तिमीले भेडाको गोठबाट मुली साँढ लिएर जाऊ र त्यो साँढ
काटेर बेच्नु, आएको पैसाले पाँच पाथी जति नुन किन्नु, जिम्मुवालका छोराले नुन बोकेर हिँड्न
सुहाएन के रे ! त्यै साँढलाई बोकाएर ल्याउनु पर्‍यो छोरा !\...\'* भनेछन् । धनी बाबुको
छोराछोरी बढी अनुशासित हुन्छन् भनिन्छ । हुनपनि अभिभावकको कुरा नमानेमा आफूलाई चाहिने
पकेटखर्चको जोहो कसरी मिलाउनु र ! त्यो छोराले पनि नकराई भेडाको साँढ निकालेर
डोर्‍याउँदै उल्लेरीतिर लागेछ । बाटोमा निगाले फाँटमा बैँसालु उमेरका केटीहरू गाई बाख्राहरू
चराउँदै चौतारीमा गट्टा (गोटा) खेल्दै रहेछन् । हेर्दै खाइलाग्दो नौजवानले साँढ डोर्‍याएर
हिँडेको देखी एउटीले भनिछ - *ए दाइ ! त्यो हाम्रो साँढ लिएर कता हिँड्न लाग्नु भयो ?*
मनमा पीरले उछार नमिलिरहेको समयमा यस्तो आक्षेप लगाउँदा ढिटाको कन्सिरी तातेर आउने नै
भयो । त्यही चौतारीको छेउमा बिसाउँदै *\'आफ्नो अर्काको पनि चिन्दैनौ ? आफूलाई कस्तो
पीर परिरहेछ; नचाहिने कुरा गर्दा रहेछन् लौ !\'* भनेछ । तब एकजना केटीले
*\'लोग्नेमान्छेको जातै कस्तो हो ? आर्काको साँढ लिन पाएपछि पीर त पर्ने नै भयो नि !
अरू पनि पीर भए सुनौँ न हामी पनि \...!\'* भनिछ । मानिसलाई पीर परेका बेलामा मन
कतै बिसायो भने पनि हलुङ्गो हुन्छ भन्छन् । विचरो पनि सबै व्यहोरा - *\'यही साँढ
काट्नुछ, त्यसैलाई बेच्नुछ, आएको पैसाले नुन किनेर यसैलाई बोकाएर घर लग्नु छ । तिमीहरू साढँ
लिएर भाग्न लागेको भन्छौ\'* भनेर ओकेलेछ । तब एकजना केटीले *\'केटामान्छेहरू कति नजानेको
देखाउन सक्ने हुन् ? तस्तो भुतुल्लो साँढ रहेछ, हाटमा लगेर ऊन काटेर बेच्यो, आउने पैसाले नुन
किनेर बोकाए त भैहाल्यो नि ! \...\'* भनिछ । विचरोलाई प्रचण्ड गर्मीले असिनापासिन
भएको बेलामा सफा चिसो पानीको दहमा डुबुल्की मारेजस्तो भयो । मनमन धन्यवाद दिँदै बाटो
लाग्यो । हामीलाई पनि अबका दृश्यहरूमा वरिपरि हरियाली समेटिँदा मनमा शितलता
प्रवेशिए जस्तै हुन थाल्यो । सुरक्षा निकायका परीक्षामा बिसाइ मारेपनि कथा भने पुन: अघि
बढ्यो ।

हाटमा पुगेर साँढको ऊन खौरन लगाई त्यही ऊन बेचेर काटेको ज्याला भुक्तानी गरी बाँकी
पैसाले नुन किनेर त्यसै साँढलाई बोकाएर साँझ घर पुग्यो । छोराको विवेक देखेर जिम्मुवालबा
मख्ख परे । समय बित्दै जाँदा एकदिन बुढाले छोरालाई सोध्छन् - *बाबु ! म एउटा कुरा
सोध्छु, तिमीले नढाँटी उत्तर दिनु ल !* तब छोराले भन्छ - *हजुरले सोधेको विषयमा मैले
कहिले झुटो उत्तर दिएकोछु र बुवा ?!* तब बाउले *\'अस्तिनै उल्लेरीको हाटमा गएर नुन
ल्याउने जुक्ति आफैँ निकाल्यौ कि कसैले बुद्धि पैँचो दियो ?\'* भनी सोधनी गर्छन् । छोराले
*'निगाले गाउँ तलको फाँटमा ४/५ जना केटीहरूले भेडाबाख्रा चराइरहेका रहेछन्, तिनैमध्ये
एउटीले उपाय सुझाइदिइन् र हाट गएर मैले पनि त्यसै गरेँ, काम पनि फत्ते भयो\'* भनेछ ।

त्यसपछि बुढाले तेही बुद्धि सिकाइदिने केटीले मेरो विरासत् धान्न पनि सक्नेछ र यो घरको
समग्र स्थितिबोध गरेपछि हाम्री बुहारी हुन पनि स्वीकार गर्छे भन्ने सोच बनाएछन् । त्यसै
मुताविक ती केटीको खोजीमा जाने निधो गरे । तर कसकी छोरी हो ? कस्ती छे ? नाम के हो
भन्ने बारेमा केही पनि जानकारी नहुँदा केटी पत्तालगाउने काम त्यत्ति सजिलो थिएन । बुढाले
**\'बिना निशानको निशान त्यो पाउन सक्छ, जो स्वयं बेनिशान हुन्छ\'** भन्ने विद्वात्
भनाइलाई मनन गरी भेषभुषा भनौँ हुलिया बदलेर झोलामा दुईमाना चामल हालेर निस्केछन् र
निगालेको फाँटबाट गाउँतिर लागेछन् ।

असारको खेतीपाती लगाउने बेला थियो । सो याममा प्राय: घरहरूमा या त सुत्कोरी भएका
बुहारी अथवा मेलामा सहभागी हुन नसक्ने वृद्ध-वृद्धा वा विद्यालयमा कोचिङ कक्षा पढ्ने
बाबु-नानीहरू हुन्छन् । बुढा निगाले गाउँको पुछारको घरमा पसेछन् । संयोग एकजना नानी
घरको सफाइ सकेर एक डोका घाँस काट्न भनेर डोको, नाम्लो र आँसी लिएर हिँड्नै लागेका
समयमा बुढा आँगनमा टुपुल्किएछन् र *\'नानी ! म प्रदेशी हुँ । तीनचार दिनदेखि खान पाएको
छैन । फेरि अरूले पकाएको नखाने - स्वयम्पाकी परेँ । मसँग अलिकति चामल छन् । यिनको खट्टे
भुटिदिए ठूलो धर्म लाग्नेछ \...\'* भनेछन् । *\'पाहुना पनि बेला न कुबेला !\'* भन्दै
घरभित्रबाट एउटा थल ल्याएर **\'चामल दिनुस् !\'** भनिछ । बुढाले झोलाबाट चामल
निकालेर दिएछन् । भित्र गएर भरखर हली, खेतालालाई खाना पकाएको चुल्हामा रहलपहल
झिँजा जोरेर आगो फुकेर ताप्के बसालिछ । बुढाले पिँडीमा बसेर आँखिझ्यालबाट भित्र चियाएछन्
। ताप्के एसो तात्न पनि नपाउँदै चामल ओइरेर भुट्न थालिछ । दाउरा सकिए ! अनि बाहिर
कट्कुरामा दाउरा लिन गई, फर्केर दाउरा हालेर आगो बल्दा खट्टे कोही फुरिसकेका, कुनै चामलै
थिए । फेरि उतार्ने थाल खोज्दा **\'बज्यैले दिएका मकै, क्वै डढेका, क्वै पाटा परेका\'**
भने जस्तै भए । रपनि बाहिर ल्याएर बुढालाई दिएर ढोका लगाई घाँस काट्न निस्किछ । यता
बुढाले यस्तो चालढालकी केटीले मेरो छोरालाई त्यो बुद्धि दिएकी हैन भन्ने सोच्दै अर्को
घरतिर लागेछन् । हामी पनि मुस्ताङको कोरोला-लेक्चे नाकातिर जाने दोबाटो - दोङ्वामा
पुग्यौँ र सुनौलो याक र हिमालका प्रतिमू्र्तिमा रमाउँदै तस्विर खिच्यौँ । गाडीमा इन्धन
राख्ने काम पनि भयो । अनि यात्रासँगै कथाको प्रसङ्ग पनि अघि बढ्यो ।

संयोग एकैठाउँ, एकै परिवेशमा प्राय: कामकुरा समानै हुन्छन् । दोस्रो घर पस्ने तगारो खोल्दै
घरतिर नजर लगाउँदा त्यहाँ पनि एउटा नानी डोको, नाम्लो बोकेर निस्कनै लागेकी रहिछे ।
बुढासँग चार आँखा हुने बित्तिकै डोको नाम्लो एकातिर थन्क्याएर आँगनमै अभिवादनसहित
पिँडीमा गुन्द्री काम्लो ओच्छ्याएर *\'मैले त चिन्न सकिन, कसलाई खोज्नु भएको होला ?
बिसाऊँ न ! बरू मोही, पानी के पिऊँ ?\...\'* भनेर औपचारिकता निर्वाह गरिछ । बुढाको
मनमा चिसो पसिसक्यो, रपनि सम्हालिँदै पूर्ववत् *\'नानी ! म प्रदेशी हुँ । तीनचार
दिनदेखि खान पाएको छैन । फेरि अरूले पकाएको नखाने-स्वयम्पाकी परेँ । मसँग अलिकति चामल
छन् । यिनको खट्टे भुटिदिए ठूलो धर्म लाग्नेछ, बरू प्यास लागेकै छ, पानी नै पिऊँ
होला\...\'* भनेछन् । केटीले भित्र जाँदाखेरि नै सुकेका झिँजा दाउरा लिएर गइछ र अगेनामा
जोरजार पारिछ । आटिमा गएर दुई घान पुग्ने चामल ल्याएर नाङ्लोमा फिँजारी अम्खोरामा
पानी ल्याएर टक्र्याइदिई । बुढाले उसका कामहरू आँखीझ्यालबाट नियाल्ने क्रम सुरु गरे ।
भण्डारबाट चामल ल्याएर नाङ्लोमा केलाई बाटामा हालेर पानी सित्याई । ताप्के, चलाउने,
उतार्ने थालको जोहो मिलाएर आगो फुकी । यसै त सुकेका त्यसमा पनि अघिदेखि पुत्ताइरहेको
झिँजा एकपटक फुक्दैमा हुरुरु बले । भुजा जस्ता खट्टे तयार पारेर बाहिर आई *\'हजुरलाई घिउ,
चिनी चल्छ ?\'* भनेर सोधनी गरी । बुढाको *\'थोत्थोरै चल्छ\'* भन्ने उत्तरसँगै भित्र गएर
*\'खट्टेमा घिउ, चिनी मोलेर; काठको पिर्का ओच्छ्याई कचौरामा मोही राखी खाने चाँजो
मिलाएर अम्खोरामा पानी ल्याएर\'* खाना खाने अनुरोध गरी । बुढाले केही थाहा नपाएजस्तै
गरी *\'नानी चामल लगेकै छैनौ त !?\'* भनेछन् । तब केटीले *\'हजुर जस्तो प्रदेशी,
उसमाथि स्वयम्पाकी मान्छेलाई अन्यत्र चामल नहुने ठाउँमा खानुपर्दा हजुरसँग भएका चामल काम
लागिहाल्छन् नि ! यहाँ हजुरले एकछाक खाएर हामीलाई कङ्गाली लाग्ने पनि हैन र नख्वाउँदैमा
अमिर भइने पनि हैन । त्यसैले मैले त हाम्रै चामलका खट्टे भुटेँ त हजुर \...!\'* भनिछ ।
बुढाले यै केटीले हुनसक्छ हाम्रा केटालाई बुद्धि सापटी दिएको सोच्दै, हातपाउ धोएर खान
गएछन् । घर भित्रको सजावटले बुढालाई यो घरमा को-को रहेछन् भन्ने जान्न मन लागेछ ।

यता कान्छालाई अत्यास लागेछ । दाइहरूले तुरुन्तै लौरीहरू र खाजा लगेथे सोच्दै मेरा यस्तो के
हो ? भनेर कान्छीसँग झर्केछ । तब कान्छीले *\'कथा त बुझ्नु भएको छ नि ! सुनाउँदै हिँड्न
सक्नुहुन्छ ?\'* भन्दा कान्छाले *\'सक्छु\'* भनेछ । कान्छीले *\'बाटो अलि लामै छ
नआत्तिनुहोस् न !\'* भन्दा *\'लौ भन् त नि ! अनि के भयो?\'* भनेर जिज्ञासु बनेछ,
कान्छो । तब कान्छीले \'बुढाले खाएर हातमुख चुठी पिँढीमा बसेर हात मुख पुच्दै *\'नानीको
घरमा को, कति जना हुनुहुन्छ नि ?!\'* भनेर सोधेछन् । केटीले पिँढीको अर्को छेउमा थर्की
ओच्छ्याएर बस्दै *\'बुवा-आमा, दाइ-भाउजू र म गरी पाँच जना छौँ\'* भनिछ । बुढाले
*\'दाइ-भाउजू खै त ?\'* भनेर सोध्दा *\'दाइ आँखा लिन र भाउजू रूप लिन जानु भएको हो,
अझै आइपुग्नु भएन, के भएछ कुन्नी !\'* भनेर आफ्नो चलाखी पाल्सीपारा प्रकट गरिछ । बुढो
पनि उबेलाका जिम्मुवाल न ठहरे ! दाजू सल्लाको झरो लिन र भाउजू तोरी पेल्न गएका रहेछन्
भन्ने बुझिहाले । *\'अनि बुवा-आमा पनि देखिनु भएन नि ?!\'* भनेर सोधेछन् । केटीले पनि
*\'बुवा मारिराख्न जानु भा\'छ अनि आमा तिनैलाई बँचाइराख्न जानुभा\'छ\'* भनेर आफ्नो
चतुर्‍याइँलाई निरन्तरता दिइछ । केटीको यो उत्तरले भने बुढालाई पनि सकस पारेछ र आउने
कुरा सोधेमा फाल निस्केला कि सोचेर *\'आज आउनु हुन्छ कि नाइँ ?\'* भनी जिज्ञासा राखेछन्
*। \'खै ! आए आउनु हुन्न, नआए आउनु हुन्छ ।\'* भन्ने उत्तर दिएपछि केटीको कुरा बुझ्न
जिम्मुवाल बुढाले त्यो दिन त्यतै बिताएछन् । साँझ पानी नआएकाले खोलापारी बिउ काढेर
रोप्ने काम गर्न गएका बाउ-आमा पनि आएका रहेछन् । जिम्मुवाल पनि त्यही घरमा गएछन् र
भेटघाट भई चिनापर्ची गरी अन्तत: सम्धी-सम्धिनी बनेथे रे !\'

कान्छीले *\'लौ अब हजुर जानुहोस् । हजुरलाई देख्ने बित्तिकै बुवाले खै के ल्यायौ औषधि ? भन्नु
हुनेछ । तब हजुर अघि-अघि यही कथा भन्दै हिँड्नु होला, कथा रसिलो भएकाले सबैजना
सुन्दै-सुन्दै पछ्याउने छन् । कथा सकिँदा वर्तुनको भञ्ज्याङमा पुगिनेछ । अनि बुवालाई हजुरकी
कान्छी बुहारीले पठाइदिएको बाटो काट्ने औषधि यही हो भनिदिनुहोला\'* भनेर श्रीमानलाई
पठाइदिइछ । त्यसपछि कथालाई पनि बाटो काट्ने अचुक औषधिका रूपमा स्वीकारिएको हो रे !
भनी सेयर गर्दैगर्दा हामी पनि ८:३० बजे सागा पुग्यौँ र फ्रेस भई खाना खाएर भोलिको
प्रतिक्षामा आराम गरियो ।

**क्रमश: \...**

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*
