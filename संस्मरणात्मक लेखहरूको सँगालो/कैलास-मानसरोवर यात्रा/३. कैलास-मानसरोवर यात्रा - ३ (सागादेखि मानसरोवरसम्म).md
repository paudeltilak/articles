**कैलास-मानसरोवर यात्रा - ३**

*(सागादेखि मानसरोवरसम्म)*

२६ गते सोमबारको रातमा रुघाको सिकायतले मङ्गलबार सखारै बिउँझायो । प्रभातकालीन
नित्यकर्म सम्पादन गरी घनपूरो सयन योग गरेँ । फ्रेस भई चपाती, तरकारी, महको बिहानी
नास्ता गर्‍यौँ । हातका औँलाका टुप्पाहरू झमझमाएको व्यहोरा दीर्घभाइले अभिव्यक्त गरे ।
मलाई पनि त्यस्तै भएको पाउँदा पथप्रदर्शकसँग जानकारी गरायौँ । हिजो साँझ खाएको
औषधिको 'साइड इफेक्ट\' भनेर सिटामोल खान दिइयो । औषधि समेत खाई करिब ८:१५ बजे
मानसरोवरतिर रमाना भयौँ । दायाँतिर सोलार स्टेशन र राका गाउँ देखिन्थ्यो । कलात्मक
गेटमा **राष्ट्रिय मार्ग नं. २१९ को विशेष पर्यटन मार्गमा तपाईंलाई स्वागत छ । २० औँ
चिनियाँ कम्युनिष्ट पार्टी राष्ट्रिय महाधिवेशनको भावनालाई पूर्ण रूपमा कार्यान्वयन
गर्नुहोस्, \"चार सिर्जना\" लाई प्रवर्द्धन गर्नमा ध्यान केन्द्रित गर्नुहोस्, र \"चार
अग्रणी\" बन्न प्रयास गर्नुहोस्** लेखिएको थियो । आधा घण्टाको यात्रापछि गाडीहरू
जाममा रहेछन् । दुर्भाग्य ! एउटा गाडी दुर्घटना भएको रहेछ, दु:ख लाग्यो । तर कोही
हताहत भएका रहेनछन् । सबै मिलेर गाडी उठाई यात्रा अघि बढ्दा ८:५५ बजे दर्केलिङ भन्ने
सानो सहरमा पुग्यौँ । भञ्ज्याङ्को अर्को गेट पार गरेपछि **'तिब्बत स्वायत्त क्षेत्रको
स्थापनाको ६० औं वार्षिकोत्सव मनाउँदै\'** लेखिएका होर्डिङबोर्डहरू सडक किनारमा थिए ।
तेरपाएँ भित्तामा **शिक्षाको विकास गरेर मात्र हामीले गरिबीको जरा उन्मूलन गर्न सक्छौँ
। केवल एकता र संघर्षबाट मात्रै विकास सम्भव छ - झोङबा काउन्टी जन सरकार,** लेखिएको
थियो । त्यसैगरी भित्तामा **हामी सबैको मन जोडौँ, सुन्दर चित्र बनाऔँ, राष्ट्रिय एकता
मजबुत पारौँ** भनी लेखेको देखिन्थ्यो । अर्को होर्डिङ् बोर्डमा **पार्टीको नेतृत्वमा,
साहसपूर्वक शिखर चढौँ, जोखिमबाट नडराऔँ** भन्ने लेखेको व्यहोरा गुगल/च्याट जिपिटि
अनुवादकले जानकारी गरायो । घनपूरो अनुवाद नहुँदा अलि सार्थक व्यहोराहरू मात्र यहाँ
उल्लेख्ने चेष्टा गरिएको छ । करिब दुई घण्टाको यात्रापछि पुरानो दोङ्वामा पुगेथ्यौँ ।
सहभागीहरूले कफी चक्लेट; भुटेका र बदाम, किसमिसादि मिसेको खाजा वितरण गर्नुभयो ।
कुत्रुङ-कुत्रुङ टोक्दै गाडीको यात्रा रमाइलोसँग अघि बढ्यो ।

करिब ११:१५ बजेतिर नयाँ दोङ्वामा पुग्यौँ । त्यहाँबाट वायाँतिरबाट मुस्ताङको सिमाना
कोरोला-लेक्चेतिर जानेबाटो रहेछ । यो बाटो पहिले चालु थियो रे ! र छोटो पनि पर्ने
रहेछ, तर कोरोनापछि बन्द गरिएको रहेछ । सुनौलो याकको मूर्ति निर्मित त्यस चोकमा
चौथाइ घण्टा जति खर्च गरेर सहभागीहरूले सुनौलो याकको मूर्तिको भूमिकामा मनचिन्ते
फोटोहरू खिच्यौँ । **ढुङ्गाजस्तै एकताबद्ध बनौँ, काँधमा काँध मिलाएर अघि बढौँ** भन्ने
होर्डिङबोर्ड र भित्तामा **देशको उदय र पतन शिक्षामा निर्भर गर्दछ, शिक्षा र
पुनरुत्थानमा सबै जनताहरूको दायित्व हुन्छ - शेन्बा काउण्टी जनसरकार** लेखिएको देखिन्थ्यो
। यसले जनमानसलाई सुसूचित गरिरहे झैँ लाग्दथ्यो भने पर्यटकहरूलाई पनि **प्रिय पर्यटक
साथीहरू, आफ्नो सुरक्षा र यहाँको प्राकृतिक वारावरण जोगाउन कृपया गाडी लिएर भित्र
नजानुहोस् । जारीकर्ता : लाजाङ गाउँ कमिटी र जनसरकार** भनी राजमार्ग दायाँ-वायाँको
प्रवेशका लागि सतर्क गराएको प्रतीत हुन्थ्यो । दिशा निर्देशन बोर्डमा **पाँच रङ्गको
सबैभन्दा सुन्दर मरुभूमि, झोङ्बा काउन्टीमा भेटिने विभिन्न रंगहरू, तिब्बतको सुन्दरता त्यो
भन्दा बढी छ** भनी तीनतिर देखाइएको थियो ।

गीतहरू सुन्दै/गुन्गुनाउँदै त्यहाँबाट अघि बढी १२:३५ बजे फर्‍याङ भन्ने ठाउँमा पुगियो ।
ठाउँ-ठाउँमा वत्तीका लागि राखिएका सोलर सिस्टमहरू लोभिला देखिन्थे । करिब एकघण्टाको
हँकाइपछि फन्सुम भन्ने ठाउँमा पुगेर दिवाकालीन भोजन गरियो । बगिरहेको सानो खोलामा
ट्राउट (?) जस्तै माछा प्रशस्तै थिए । प्राय: सबै तीर्थयात्रीहरूको दिउँसोको खाना यही
ठाउँमा हुँदो रहेछ । सबै आयोजकले खाना सागामै तयार पारी तातो राख्ने भाँडा (हटकेश)मा
सुरक्षित गरी ल्याएका हुँदा रहेछन् । माछा खेलिरहेको दृश्यसँगै मीठो खाना खाई २:०० बजेतिर
अघि बढियो ।

पौने घण्टाको हँकाइपछि मैयुम्ला चेक पोष्टमा **दायाँतर्फ सवारी चलाउनुहोस्** लेखिएको
बोर्ड थियो । सुरक्षा जाँच गराई यात्रा अघि बढ्यो । करिब ४ बजेतिर वायाँतर्फ ठूलै ताल
देखियो - खोङ्घ्यू सरोवर । अरू आधा घण्टा गुडेपछि मानसरोवर र कैलासको दुरदर्शनीय स्थलमा
पुग्यौँ । सबैजना उत्रेर तस्विर खिच्ने काम भयो । सरोवर परिक्रमाको टिकट (@चाइनिज रू -
युएन. ४३०।) लिने ठाउँमा सफा शौचालय भएको व्यहोरा तिबेतियन गाइड - धावाले जानकारी
गराएपछि कतिपय सहयात्रीहरू फ्रेस भई ५:४० बजे परिक्रमा आरम्भ गरियो । ६:२० बजे
मानसरोवरको जल सङ्कलन गर्न उपयुक्त स्थलमा ओर्लियौँ । जहाँकहिँबाट जल लिन सकिँदो रहेनछ
। किनभने पानी र जमिनको सङ्गम बढी हिले हुँदोरहेछ । ४/५ जना तीर्थयात्रीहरूले पञ्चस्नान
गरपनि अरूहरूले पूर्ण स्नान गर्नुभयो । नुहाउन वर्जित भनिए पनि कतिपयले नुहाउने र चिसो
कपडा त्यहीँ निचोरिदिएको दृश्य सुपाच्य लागेन । धावाजीको हुलिया दिँदै 'प्रहरीले तस्विर
खिचेर लगेको, साँझ सोधनी भएमा ननुहाएको वा भारतीय भएको\' जानकारी गराउन हाम्रा
नेपाली पथप्रदर्शक मोतिप्रसादले जनाउनु भयो । अन्तत: ७:३० मा सबै जम्मा भई परिक्रमाको
क्रम जारी राख्यौँ ।

समुद्र सतहबाट ४,५८० मीटरको उचाइमा रहेको मानसरोवरको पानीका मुख्य स्रोतहरू कैलाश
ग्लेशियरबाट मूलत: नजिकैका कङग्रीन्बोचे र नैमोनानि पर्वत हुँदै बग्ने हिमजल, वर्षा, साना
नालाहरू रहेछन् । वार्षिक वर्षा लगभग १९० मि.मी. हुने हुँदा सरोवरमा नियमित जलापूर्ति
हुने रहेछ । यो ४१२ वर्ग किलोमीटरमा फैलिएको रहेछ । यो **विश्वकै सबैभन्दा उच्च स्थानमा
रहेको ताजा पानीको ताल** मध्ये एक मानिँदो रहेछ ।सबैभन्दा बढी गहिराइ ८१‍-९० मीटर
रहेको यसको औषत गहिराइ ४६ मीटर रहेछ । यसलाई परिक्रमा गर्ने सडकको लम्बाइ करिब ९०
किलोमीटर रहेछ । परिक्रमा गर्दै जाँदा ८:०५ बजे हिल्सातिरबाट आएको बाटो मिसियो ।
त्यसपछिको सडकको वायाँतिर दानव सरोवर/राक्षसताल र दायाँतर्फ मानव सरोवर/मानसरोवर
पर्दारहेछन् । राक्षसतालको पनि अवलोकन गर्‍यौँ ।

कैलाश पर्वत नजिकै मानसरोवरको पश्चिमतिर समुद्र सतहबाट लगभग 4,575 मिटरको उचाइमा
करिब 250 वर्ग किलोमिटरमा फैलिएको राक्षसतालको औसत गहिराइ 60 मिटर रहेछ भने यसको
पानी लवणयुक्त रहेको जानकारी पाइयो । यसको पानी पिउनयोग्य पनि छैन । हिन्दू
मान्यताअनुसार, राक्षसराज रावणले भगवान शिवलाई प्रसन्न गर्न राक्षसतालको किनारमा
कठोर तपस्या गरी आफ्नो एक-एक शिर काटेर शिवलाई अर्पण गरेर अन्ततः शिवलाई प्रसन्न
गराई वरदान पाएका थिए । हिन्दूहरू मानसरोवरलाई पवित्र र राक्षसताललाई अपवित्र
मान्छन् । यसमानेमा तीर्थयात्रीहरू मानसरोवरमा स्नान र पूजा गर्छन्, तर राक्षसतालमा
यस्तो गर्दैनन्।

राक्षसताल र मानसरोवर ताल दुवै चीनको तिब्बत स्वायत्त क्षेत्रमा अवस्थित छन्। तिनीहरू
एक अर्कासँग जोडिएका छन्, बीचमा एउटा सानो जमिनको धारले छुट्याएका छ । कैलाश पर्वत
यी दुई तालको उत्तरमा अवस्थित छ । कथा-किंवदन्तीहरूको मान्यता अनुसार, मानसरोवर
\'शुद्धता\' र 'शान्ति\'को प्रतीक हो, त्यसैले मिठो पानी र प्राणधारी जीव छन्।
मानसरोवरलाई सात्त्विक (पवित्र, प्रकाश) ऊर्जा भएको स्थान मानिन्छ। तिब्बती मान्यता
अनुसार मानसरोवर \"सूर्यको ताल\" हो । राक्षसताल \'अहङ्कार\' र \'इच्छा\'को प्रतीक
हो, त्यसैले यसको पानी नुनिलो र जीवनहीन छ । राक्षसताललाई तामसिक (अशुद्ध, अन्धकार)
ऊर्जा भएको स्थान मानिन्छ । राक्षसताल \"चन्द्रमाको ताल\" हो । जेहोस्, दुवैले प्रकृतिको
दुई ऊर्जा सन्तुलन गर्छन् । यसले यिन-याङ जस्तो दुई विपरीत शक्तिको सन्तुलन झल्काइरहेको
प्रतीत हुन्छ ।

त्यही चोकमा निम्नानुसारको आयोजना विवरण बोर्ड रहेछ, जसमा -

**चाइना रेलवे १४ औं ब्यूरो समूह लिमिटेड**

**पुलान काउन्टी सडक निर्माण सूचना**

सम्माननीय जनसमुदाय र पर्यटकहरू,

यातायात अवस्थालाई सुधार गर्न र सडक सुरक्षालाई सुनिश्चित गर्नका लागि, **G564
सडकको पुलानदेखि झियालाचुईसम्म** सडक निर्माण कार्य भइरहेको छ। निर्माण अवधिमा सडक
सुरक्षालाई सुनिश्चित गर्न निम्न सूचना जारी गरिएको छ:

**■ निर्माण खण्ड :**

G564 राष्ट्रिय सडक पुलानदेखि झियालाचुईसम्मको खण्ड

**■ निर्माण अवधि :**

२०२५ मे १ देखि २०२५ नोभेम्बर ३० सम्म

**■ यातायात व्यवस्थापन उपायहरू :**

1.  **एकतर्फी सञ्चालन र आंशिक बन्द -**

> निर्माण अवधिमा सडकलाई आंशिक रूपमा बन्द गरिनेछ, गति सीमा **प्रति घण्टा ५
> किमी** राखिनेछ।

2.  **पर्यटक तथा सवारी चालकहरूलाई सुझाव -**

> कृपया वैकल्पिक मार्गहरू प्रयोग गर्नुहोस्, सकेसम्म G564 सडक प्रयोग नगर्न अनुरोध
> गरिन्छ।

**■ सुरक्षा सावधानीहरू :**

3.  **निर्माण स्थलमा अनधिकृत प्रवेश निषेध -**

> कुनै पनि व्यक्तिलाई निर्माण क्षेत्रमा अनधिकृत प्रवेश नगर्न अनुरोध गरिन्छ। जो
> व्यक्तिहरूले स्वतन्त्र रूपमा निर्माण क्षेत्रमा प्रवेश गर्छन् र त्यसबाट हुने आर्थिक क्षति वा
> कानुनी परिणामका लागि आफू नै जिम्मेवार हुनेछन्।

4.  **सावधानीपूर्वक यात्रा गर्नुहोस् -**

> निर्माण क्षेत्रमा यात्रा गर्दा गति घटाउनुहोस् र चेतावनी संकेतहरूलाई पालना गर्नुहोस्।

**■ असुविधाका लागि क्षमायाचना :**

निर्माण कार्यका कारण तपाईंलाई भएको असुविधाका लागि क्षमाप्रार्थी छौँ। तपाईंहरूको
समझदारी र समर्थनको लागि धन्यवाद !

**पुलान काउन्टी यातायात ब्यूरो**

**मिति: २०२५ जुन ४** लेखिएको रहेछ । प्रविधिको सहयोगले सबै व्यहोराहरूको जानकारी
लिन सकियो । कतिपय दोकानहरूमा सामान खरिद गर्दा वा होटेलमा रेसिप्सनिष्टहरूसँग
कुराकानी वा जिज्ञासा राख्दा पनि अनुवादक प्रविधिले निकै सहज गराएको अनुभव रह्यो -
यसपटकको यात्रा !

अन्तत: स्थानीय समय अनुसार ८:३५ बजे मानसरोवर नजिकैको होटेल, चोईगुम्पामा पुगी
त्यसदिनको यात्रान्त्य गरियो । बस्नको लागि एउटै कोठामा चार जनालाई व्यवस्था रहेछ ।
शौचालय माथि भनिएजस्तै रहेछ । खाना खाई दीपेन्द्र जोडीले भोलि बिहान लक्षद्वीप
प्रज्ज्वलनको कार्यक्रम राखेकाले ज्योतिहरू तेलमा भिजाउने काम सकाई राखौँ भन्ने शोच तिलको
तेल भएको जरिकन नै अर्को गाडीमा छुटेछ र काम थाँती राखी हामी सवेरै आराम गर्‍यौँ । केही
सहयात्रीहरू भने राति १२/१ बजेतिर कैलास पर्वतबाट मानसरोवरमा तारा खस्छ रे ! भनी
अवलोकनार्थ सरोवरको तीरमा जानुभयो । वास्तवमा यो कुरा धार्मिक र सांस्कृतिक मान्यता
विषय हो । यो वास्तविकता भन्दा पनि बढी आस्था, अनुभव र दार्शनिक विश्वासमा आधारित
छ । हुनपनि केही तीर्थयात्रीहरूले त्यहाँ वास्तवमै यस्तो अद्भुत प्रकाश वा उल्का, तारा
कैलास पर्वतबाट मानसरोवरमा आएको देखेको, अनुभव गरेको बताउँछन् र आफूहरूले पनि देखेको
जनाए -मोतिभाइले । तर यसपटक हाम्रा सहयात्रीहरूले त्यस्तो केही नदेखिएको जनाउनु हुन्थ्यो
।

**क्रमश\...**

**\...सके सपारौँ, नसके नबिगारौँ\...**

*#हामीसबैकोकल्याणहवोस्#*
