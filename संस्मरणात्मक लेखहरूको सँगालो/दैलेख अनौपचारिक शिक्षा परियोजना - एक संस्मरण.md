**दैलेख अनौपचारिक शिक्षा परियोजना : एक संस्मरण**

दैलेख अनौपचारिक शिक्षा परियोजनाले खासगरी महिला, दलित र गरीबको **विकास सहयोगी
समूह** गठन गरी सोही मार्फत् समुदायमा आधारित बहुआयामिक सामुदायिक विकासका कामहरु
गर्दथ्यो । साक्षरताको माध्यमबाट जनचेतना जगाई सशक्तीकरणका माध्यमले सामाजिक, आर्थिक
र शैक्षिक क्षेत्रमा दक्षताको अभिवृद्धि गराउँदै जीवनस्तरमा सुधार ल्याउने उद्देश्यले महिला,
दलित र गरीबहरुको १५/२० जनाको **विकास सहयोगी समूह** गठन गरिन्थ्यो । सातै गाउँ
विकास समिति (नाउले कटुवाल, दुल्लु, नेपा, पादुका, बडलम्जी, गमौडी र छिउँडिपुसाकोट)
मा विकास सहयोगी समूहका प्रतिनिधिहरुको **गाउँ विकास समिति मञ्च** गठन गरिन्थ्यो ।
त्यसैगरी समूहका प्रतिनिधिहरुको गाउँ विकास समितिस्तरीय **विकास सहयोगी संस्था** गठन
गरिन्थ्यो । ती समूहहरुलाई सक्षम बनाई, विधान तयार गरेर जिल्ला प्रशासनमा दर्ता गर्ने
जिम्मेवारी पनि यसै परियोजनाले निर्वाह गर्दथ्यो । तदुपरान्त परियोजनाले आफ्ना कार्य
सञ्चालन गर्ने साझेदार संस्था यसैलाई बनाउने अवधारण थियो । पहिलो र दोस्रो वर्षमा
उललिखित कार्य सम्पन्न गरेपछि समूहहरुलाई तश्रो वर्षदेखि साना-साना परियोजना दिइन्थ्यो
। विकास सहयोगी समूहहरुले समूहमा एकता, आफैं बैठक सञ्चालन गर्न सक्ने, २५ प्रतिशत
साक्षर, ५० प्रतिशत चर्पी, जुठेल्नो, फोहरखाडल, करेसावारी, धारा, बाटो, कुवा सरसफाइ
गर्ने, विभिन्न उत्सवहरुमा सक्रियरुपमा भाग लने, बचतको थालनी गर्ने, छोरा-छोरीलाई
समानरुपले पढाउने, सामाजिक कामप्रति रुची राख्ने, आफ्नो समूहको हिसाब-किताब राख्न सक्ने
जस्ता आधारहरु पूरा गरेमा मञ्चमा सहभागी हुन पाउने प्रावधान थियो । २०५८ साल जेठ १४
गते राती सो परियोजनाको कार्यालयमा तत्कालीन जनोयोद्धाहरुले आक्रमण गरेका थिए ।
सोही सन्दर्भलाई समेटेर निम्नानुसारको गीति कविता रचना गरेकी थिएँ ।

**परियोजनामा आक्रमण**

> अन्ठाउन्न साल जेष्ठको महिना, गर्छु वयान दुल्लुको घटना !
>
> चौध गते रातको बेला, दश बजेतिर,
>
> ढोका खोल भन्दै आए, राइफल लिएर ।
>
> कम्पुटर र क्यामेरा, पैसा सोध्दा भए ,
>
> सबैलाई बोलाई अफिस, तिर लिई गए ।।
>
> अफिस फोरी सामानको छिरलो, मन जलेर ज्यादै भो पिरलो !
>
> कमान्डरले बोलाई सबलाई, परिचय मागे,
>
> पैसा झिक्न सेफ्को चापी, खोज्न तिर लागे ।
>
> चावी लिन म्यानेजरकाँ, लागें बाटो मैले,
>
> म्यानेजरको कोठा पनि, फोर्‍या र'छ पैले ।।
>
> सबै जना कोठामा थुनेका, मिलिसिया सामान लि'हिंडेका !
>
> चुक्कुल खोली चापी मागी, पुन: अफिस आए,
>
> सेफ खोल्न नसकेर, हामीलाई नै लाए ।
>
> कहाँ गयो म्यानेजर, भनी सबै कन,
>
> कमान्डर झोक्किएर, आगो बने झन ।।
>
> राम्रो सामान लगे नि बोकेर, अन्य सामान आगोमा धोकेर !
>
> बहिर सामान पोल्नलाई, बिन्ति गर्दा पनि,
>
> साम्राज्यवाद बसाल्नेलाई, खतम गर्छौ भनी ।
>
> सात नम्बर कोठाबाट, आगो निस्क्यो ज्वालो,
>
> आकासमा अन्धकार भै, घुम्यो नि तुँवालो ।।
>
> मुटु पोल्यो दुर्दशा देखेर, विभत्सता सकिन्न लेखेर !
>
> कोठा तिर जानलाई, बिदा माग्यौ अनि,
>
> आगो देखि पुलिस आउलान्, लडाईं होला भनी ।
>
> जताततै रित्तो कोठा, केही छैन खाली,
>
> राम्रा सामान बोकी ल'छन्, नराम्रालाई फाली ।।
>
> सब्को कोठा केई छैन खाली, आगो दन्-दन् बल्दै थियो अगाडि !
>
> लल्टिनलाई सिरकले, ढाकी छाड्या पारा,
>
> धन्य-धन्य कोठा पनि, ध्वस्त भा'को सारा ।
>
> चौकी भरि पुलीस दङ्गा, साथ पाइएन खोई,
>
> बेदना र छट्पटीले, रात काट्यौं रोई ।।
>
> दुःख गरी लाएको प्रीत, खतम् भयो लागेन केइ सीप !
>
> भोलिपल्ट घुइँचो लाग्यो, घटनालाई हेर्न,
>
> समूहका विलाप गर्दै, लागे हामीलाई घेर्न ।
>
> न छ हाम्रो फेर्ने लुगा, न छ पैसा साथमा,
>
> सबै जना रुवाउँदै, हिंड्यौं आधा रातमा ।।
>
> कर्म थलो माया नै मारेर, हिंड्नु पर्‍यो टुहुरा पारेर !
>
> जीवनको अनुभव र, सीप गुम्यो सब,
>
> नयाँ शृष्टि सुरुवात, गर्नु पर्‍यो अब ।
>
> नागरिकता प्रमाण-पत्र, छैन केही पनि,
>
> कहाँ जाने के गर्ने हो, वेवारिसे बनी ??
>
> मनको घाउ चर्कियो अति, मन बुझाउने पाइएन औषधि !

- सूर्यवदना हमाल

> २०५८ जेठ १५ गते
>
> दुल्लु, दैलेख ।
