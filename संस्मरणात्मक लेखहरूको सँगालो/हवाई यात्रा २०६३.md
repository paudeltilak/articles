**हवाई यात्रा - २०६३**

२०६३ साल मार्ग २३ गते शनिबार ९:३० बजे धेरै बर्ष पछि नेपाल एयरलाइन्स कर्पोरेशनको
जहाजबाट दुईजना पाइलट, एकजना होस्टेज र एकजना बालकसहित १२ जना यात्री काठ्माडौंका
लागि उडियो । रुकुमको सल्ले बिमानस्थल हुँदै काठ्माडौं जाने रहेछ । घर खाना बनाउने खबर
गरेकोछु -- शायद १२:०० बज्छ होला । अस्ति २० गते नयाँघर सरेको व्यहोरा नीर्मलाले
दिइन्, यो अवस्थाका प्रवर्तक परम पूज्य बुवालाई खबर गर्नुपर्ला । गरी पो सके कि ?
Abstract of Jumla तयार पार्नुछ । आजै सकेर भोलि मन्त्रालय गई बुझाउन पाए ठी हुन्थ्यो
। २७ गतेको परीक्षाको तयारी को-कोसँग कसरी गर्ने हो ? उडेको ५ मिनेट भयो । मनमा
लागेका कुराहरु यात्रावधिमै उल्लेख गरको पनि धेरै समयपछि हो । एक पटक डोल्पाबाट
काठ्माडौं आउँदा पनि सल्ले हुँदै आएथें, आज दोश्रो पटक हुने भो, एकुन्द्रो मेटिने भयो । उ...
बवै नदी देखियो । धेरै जग्गा नदी किनाराको रुपमा बलौटो बनेको देखिन्छ । पहाडी वस्ती
उडेर हावाबाट हेर्दा रमाइलै देखिन्छ । चुरे पहाडी शृङ्खलातिर प्रवेश गरियो -- १० मिनेट
बित्यो । पहाडका खोंचमा गाउँ ! कसरी होला त्यहाँ यातायात पुर्‍याउने ? यस्तै वायुसेवा
बाहेक । उ... पर नदी देखियो, भेरी पो हो कि ? झुरुप्प घरहरु भएको गाउँ, बीचमा स्कूल
रमाइलो होला -- त्यहाँ । जङ्गल वास्तवमा साह्रै पातलो छ -- ३९% पनि छैन कि जस्तो ।
यो विवरण वायाँपट्टिको हो -- म वायाँतर्फको तेस्रो सीटमा छु ।

उ... हिउँका सेता धर्साहरु देखिने डाँडाहरु देखियो । हाम्रै जुम्ला वरिपरिको होला !
थाइलैण्ड, फिलिपिन्सतिरको घना जङ्गल हेर्दा हामीकहाँ त पूरै रातोमाटो र पहराको थुप्रो
जस्तो देखिने । मोटरबाटो खन्दै गरेको देखिन्छ -- कता पुर्‍याउने मार्ग हो कुन्नी ?
सल्लीबजार जाने हो कि ! ल ! खोलोलाई अनुशासित रुपमा बगाएर वरिपरि हरियो फाँट
देखियो । परिस्रमकै कमाल हुनुपर्छ । बहुत राम्रो हरियो बारीहरु देखिए । खरका छाना
भएका रातो माटोले पोतिएका घरहरु ! पाखोमा खनेर बारीहरु बनाइएका ! अघोर राम्रो
लाग्यो । सल्ले आइपुगिएछ कि ? खोलाको तीरतीरै छ घुम्तीको मोटरबाटो देखिन्छ । नभन्दै
९:५२ बजे ल्याण्ड गरियो । स्टेचरमा बिरामी लिएर आइरहेकाछन्, विदेशी जोडी पनि
जहाजतिर आउँदैछन्, शायद हाम्रा सहयात्री होलान् । झुक्किएर झोला निकालिन्छ कि ? भन्ने
लागेर बाहिरिएँ । १० बजे पुन: उडियो । शायद ११ बजे काठ्माडौं विमानस्थलमा उत्रिएला
कि !

यो विमानस्थल छोटो र घाँसे मैदानमा छ । त्यति सुरक्षित लाग्दैन । सदरमुकाम खलङ्गा
देखियो । स्लेटका छाना भएका घरहरु छन् । कच्ची मोटरबाटोले सम्पर्क स्थापना गरिसकेको
रहेछ । साँच्चै डोल्पाबट एकपटक त हेलिकप्टरमा पो आएथें, भनेपछि यो मेरो तेस्रो पटक भएछ,
सल्ले आएको । उ... बाटो त जङ्गलै जङ्गल पनि बनिसकेको रहेछ -- कतै रोल्पातिर जाने होला
। अब सल्लाको जङ्गलको सट्टा चिलाउने, कटुसका बनहरु देखिन थाले । क्यामेरा भएको भए
राम्रो हुने रहेछ । ओहो ! हरियाली जङ्गलको थुम्कामा २ वटा मात्र घरहरु ! कति रमाइलो
दृष्य ! शायद डाँडाको अर्कोतिरबाट होला सम्पर्क हुने । अब हामी पूर्वोन्मुख भयौं ।
वायाँतिर हिमालको मनोरम दृष्य दृष्टिगोचर भैरहेछ । जहाजमा वितरण गरिएको चक्लेट चापेर,
कानमा रुई कोचेर लेखिएको यो लेखनी अन्त्याऊँ कि जस्तो लाग्यो । कि ठूलो डायरीमा
लेख्नुपर्ने रहेछ । खोलाको किनारमा अति बाक्ला घरहरु ! केही उम्रेका बारीमा बिन्दू सदृष्य
देखिने घरहरु ! पाखैभरि तरेली परेका खेतबारीहरु ! डालेघाँस हुँदो रहेनछ क्यारे । पहिरो बढी
जान्छ जस्तो देखिन्छ तापनि पहिराहरु गएका छैनन् । वातवमा डाँडाहरुको 'रीज' बाट
पूर्व-पश्चिम, उत्तर-चक्डीण ढलोका आधारमा 'भेजिटेशन' हुँदो रहेछ । मेरो दायाँ सीटमा
सल्लेबाट चढेका एकजना मात्र यात्री बस्नु भएकोछ । सल्लेपछि एकजना बालक, सात जना
यात्री र तीनजना जहाज कर्मचारी गरेर एघार जनाले यात्रा गरिरहेकाछौं । मलाई मनपर्ने
संख्या एघार ! मेरो अगाडिको साथीले हाम्रो जस्तै क्यामेराबट दृष्यहरु खिचिरहेकाछन् --
मलाई लोभ्याएर । वातवमा पहाडी संरचनाको कारिगरी ! चेसबोर्डमा गोटीहरु राखे झैं
थुम्का, पहाड आदि ।

अब हाम्रै स्याङ्जातिर जस्तै बारीहरुका छेउमा बोट बिरुवाहरु देखिन्छ । सल्लेबाट उडेको १८
मिनेट बित्यो । यी डाँडापाखा छिचोलेर बाटो पुर्‍याउनु भन्दा रोपवे ठीक हुन्थ्यो कि क्या
हो ? सबै जलशक्तिको उपयोग गर्न सके । वास्तवमा वस्तीहरुको 'सिलोकेशन' गरी 'क्लस्टरिङ'
गर्ने अनि यी ठाउँमा उपयुक्त खेतीपाती, फलफूल रोप्ने र रज्जुमार्गले जोड्ने हो भने नि:सन्देह
ठीक हुन्थ्यो होला । फेरि घिनौना राजनीतिका कारण सबै वस्ती तराईमा सार्दा नेतागणको
स्वीकृति कहाँ होला र ? कुइराका झुप्पाहरु भरखरै फक्रेका कपास जस्ता ! शायद हिजो पानी
परेको थियो होला । उडेको २५ मिनेट बित्यो । तल सरसिलो राम्रो वस्ती देखिन्छ । तुँवालो
हो कि ! दृष्य प्रष्ट देखिंदैन । ठूलो नदी देखियो, राप्ती हो कि ? कच्ची मोटरबाटो
देखिन्छ -- गुल्मीतिर होला । पाखाभरि वस्ती, कच्ची बाटो पीच भएपछि सारै रमाइलो
हुनपर्छ यो ठाउँ । ओहो फाँट बसेको, हुस्सु लागेको, हामी त्यसैको माथि-माथि उडिरहेकाछौं ।
माछापुच्छ्रे देखियो, हामी हाम्रै स्याङ्जामाथि उडिरहेको हुनुपर्छ । तल चीसो होला बेसरी
-न कुइरो पनि सुकिलो नभै घुर्मैलो छ । जहाजमा सुरक्षा निर्देशिका टाँसेको रहेछ, राम्रो
लाग्यो । जहाजभित्र पनि चीसो पो भयो त ! हिं... यही आरएनएसी सँगको थाइ एयरवेज
कहाँ पुगिसक्यो ! हाम्रा विमानहरु पनि थोत्रा ! जेट भन्नु पनि एउटा मात्रै ! कठै ! अहिले
हामी पूरा कुइरो माथि उडिरहेका छौं । शायद दमौली, डुम्रेतिर होला । तल झन् कति जाडो
होला ?

विद्यार्थी हुन आइएकोछ । घरै बसेर पढ्ने होला कि ? अन्त कसै कहाँ ? अस्ति त्यसल्रो अप्रिय
अवस्था आएपर्‍यो । छन्य ठी भएको ‍छ । पुन: त्यस्तै भएमा खतरा हुने श्रीवास्तवको भनाइ साँचै
भए त ! नीर्मलाको बुझ पचाउने स्वभावमा परिवर्तन अत्यावश्यक छ । अन्यथा बुढाबुढी
अलग-अलग बस्नुपर्ने पो देखिन्छ त ! जीवनकै खतराप्रति सबै संवेदनशील हुने नै छन् । अब त मेरा
भावनाहरुको कदर गरे के बिग्रन्छ र ! नीरुको पनि, अस्ति पनि गनैलाई पश्चाताप लागे जस्तै
थियो । हुनपनि मेरो अनुपस्थिति निमीलाई र त्यो परिवारलाई त कसै पनि असैह्य हुनुपरछ ।
विचरा छोराछोरी पनि बाउ-आमाको विमतिमा के नै गर्न सक्छन् र ? निर्मलाले गहन रुपमा
नसोचे भविष्य नरामर् हुने देखिन्छ । मलाई केही नभए त जहाँ भएपनि र जसरी भएपनि मेरो
तिनीहरु नै त हुन् । बृद्धपिताको अलावा । म नै नरहे ! छि ! यस्तो सोच्नु पनि हुँदैन ...
... । अब अलि-अलि कुइरो पातलियो । उडेको ४५ मिनेट बित्यो । शायद अब १५ मिनेट
जतिमा ल्याण्ड गरिएला अनि आधा घण्टामा त सबै परिवार सँगै !!!

साँचै अघि सल्लेमा कार्टुन देखिन, नेपालगञ्जमा त छुटेन । सल्लेमा कसै निस्केन । यसपली
मन्त्रीका निजी सचिवालय, स्वयं मन्त्रीज्यू, सहायक स्तरका कर्मचारीको हाजिरी स्थानमा
स्याउका चाना पुर्‍याउन पाए राम्रो हुने थियो । अस्तिको लाला अफिसर हाजिरीमा चार
पोका स्याउका चाना छाड्दा हो पहिलो र राम्रो भएको अनुभव साथीहरुले सुनाउनु हुन्थ्यो ।
हुनपनि यस मानेमा जन्मदातृको धारणा स्मरणीय छ -- 'आफूले खाए, भोलिपल्ट गुहुका रुपमा
दुर्गन्ध फैलिन्छ भने अरुलाई ख्वाए सुवासना फैलिन्छ' । यो भावना सबैमा हुँदा कति राम्रो
हुँदो हो । उल्टै कहिलेकाहीं सडेर फाल्नु परेका विगतहरु छन् । पुन: जन्मदाताको धारण स्मरण
हुन्छ -- 'नमीठो चीज पनि मीठो बनाएर खानु बुद्धिमानी हो, विभिन्न निहुँमा राम्रो चीज
बिगार्नु, अलक्षीन हो । शास्त्रमा पनि भनिएकोछ -- खान्या चिज कुहेर फल्नु नपरोस्, दिनु
कि खानु बरु !' मेरा अग्रजका यी मननीय धारणा मेरो उत्तराधिकारी हरुमा ढिलो-चाँडो
रसेमा अत्युत्तम हुनेछ । जहाज नराम्रोसँग हल्लियो । सबै यात्रुहरु तर्सिए । लौ उपत्याका
भित्रिएछ, तल थानकोट देखियो । ५३ मिनेट बित्यो, घर भने देख्न सकिएन । १०:५६ मा
सकुशल काठ्माडौंमा उत्रियो । अफशोच ! स्याउका चाना भएको कार्टुन नभन्दै छुटेछ ।
