**लु अ ३६०५ र साना मामा**

जीवनास्तित्वको बोध चेतनारम्भबाट हुन्छ भने मृत्यु चेतन शुन्यता हो । जीवनका शुरुका
बालादिनहरुको स्मरण कहिलेदेखि हुन्छ ? यो व्यक्तिपिच्छे फरक-फरक हुन्छ । जेहोस् मलाई त्यस्तै
चार पाँच वर्षको हुँदाको केही व्यहोरा स्मृतिपटलमा हालसम्म अटल छन् । मैले सम्झन सक्ने
बेलाको मेरो सुताइ हजुरामासाथ हुने गर्थ्यो । मलाई अति प्यारो गर्ने वहाँ -- धर्मात्मा
प्रकृतिकी क्षेत्रीणी हुनुहुन्थ्यो । बिहान शास्त्रोक्त विधि बमोजिम एक प्रहर रात छँदै उठ्ने,
उठेर कसैसँग नबोली सूचीनिची गर्ने, स्नानका लागि सानो तामाको गाग्री ‍= हतर लिएर
पँधेरातिर जाने, फर्केर देउतालाई जलघडाहरु सफा गरेर ल्याएको पवित्र जल फेरिदिने, तुलसीको
मठमा प्रभातिको दीप प्रज्ज्वलन गरी जप, ध्यन गर्ने र एउटा ढुङ्गाको खाँबोको मानीमा
नाङ्लो जत्रो बाटुलो ढुङ्गालाई प्वाल पारी ठड्याएको थियो, त्यसैमा चराचुरुङ्गीलाई चारो
हालिदिएपछि ठीक्क सूर्योदय हुन्थ्यो । अनि सूर्यलाई हातका औंला जोल्टाई बाघको आँखा
बनाई हेरेर नमस्कार गरेपछि बिहानी नित्यकर्म समापन हुन्थ्यो र बल्ल अरुसँग बोलचाल आरम्भ
हुन्थ्यो ।

त्यतिञ्जेल गाई हेर्ने जिम्मा लिएका माहिली र हुमाले गोठ सफा गरी दुहुना गाईलाई दुही
सकेका हुन्थे । हजुरामाले अगेनामा आगो ताप्दै मेरा लागि खीर पकाउनु हुन्थ्यो । मलाई उठ्न
मन लागेन भने आँखाको ताल लगाएर निदाएको भान पारिदिन्थें, नत्र सूर्योदयको पहिलो झुल्का
नै हामी सुत्ने ओच्छ्यानमा पर्दथ्यो, मैले कलिलो सूर्यलाई आँखामा समेट्ने चेष्टा गर्दथें ।
हल्लिएर भित्र बाहिर याने खाँदिए झैं र उप्किए झैंको सादृश सूर्यको गति नियाल्न मलाई
रमाइलो लाग्थ्यो ।

खीर पाकेपछि हजुरामाले सानोमामा उर्फ प्रेमबहादुर सुवेदीलाई 'भाञ्जालाई उठाएर हातमुख
धुवाएर ल्याऊ त !' भनी अह्राउनु हुन्थ्यो । मामाले मलाई फकाई-फकाई सुचीनिचीका सबै काम
गराई दिनुहुन्थ्यो । कट्टु नलगाई दिशा-पिसाब गर्न गएको र मामाले दिशा धोइदिनु भएको र
कपडाहरु लगाइदिएर कपाल कोरिदिनु भएका व्यहोराको अद्यावधि ताजा स्मरण हुन्छ ।
त्यसपछि फलामे दिउरामा गाईको दूधमा पकाएको हुँदा लटक्कको पहेंलो-पहेंलो तर बसेको गुलियो
खीरको प्रभातकालीन नास्ता गर्दथें । हलीमामा -- सिकर्मीको ज्ञान भएका टुल्कबहादुर र
सानोमामा मिलेर आँगनमा धानकुटाइ खेल्ने प्रयोजनका लागि ठ्याक्कै ठूला ढिकी जस्तै सानो
रुपको ढिकी बनाइदिनु भएको थियो । त्यसमा मेरा बालादौंतरीहरु पल्तिर वासुदेव, चौतारा
बालकृष्ण, मुन्तिर हरि जम्मा भएपछि करेसातिरको माटो ल्याई धान, कोदोको रुप दिई कुट्ने
कामको खेल खेल्दथ्यौं । कतै झगडा भएर वा असन्तुष्टिका कारण म रोएँ भने सानो मामाले
काँधरखुट्टी राखी करेसा-आँगनमा आफ्नो पेट बजाउँदै घुमाएको व्यहोरा मस्तिष्कमा आलै जस्तो
लाग्छ ।

हिजो भाइ ज्ञानेन्द्रबाट सानोमामाले अप्रत्यासित, असामयिक मृत्यु वरण गरेको खबर सुन्दा
स्तब्ध हुन पुगें । साप्ताहिके सम्पर्क गर्ने शोच थियो, तर खानापछि पल्टेको निदाएछु,
बिउझँदा तीन बजिसकेको थियो । मेरो मोवाइल 'फ्लाइट मोड' मै रहेछ । निर्मलाको फोनमा
सम्पर्क गरी भाइले 'दादा ! बुटवल मामाको छोरा ज्ञानुको फोन आएको थियो, मामा रहनु
भएन रे !' भन्ने पत्याउनै मुस्किल पर्ने खबर कर्णपटमा गुञ्ज्यो । व्यहोरा स्वीकार्नुको बिकल्प
थिएन । 'ह्याट' निलालेर 'बैकुण्टवास हवोस्' भन्ने कामना गरें ।

तब यो खबर लकडाउनका कारण स्याङ्जा, झारखोलाको घरमा एक्लै बस्नुहुने उच्च रक्तचापको
औषधि खाइरहनु भएकी आमालाई कसरी सुनाउने ? भाइ(सानोमामा)प्रति मायाको घिडघिटै छ,
फोनमा बिरामी छु भन्नुभएपछि एक्लै बुटवल पुगेर लकडाउनकै दिन फर्कनु भएथ्यो, कतैबाट कसैले
फोनबाट सम्पर्क गरी व्यहोराको जानकारी भएमा आमालाई नै हृदयघात हुन्छ कि ? भन्ने
सन्त्रस्तता हामी दाजूभाइलाई नै खड्क्यो । सेतीखोला ठूलामामाकी छोरी सीतालाई सम्पर्क
गरी झारखोला खबर नगर्न र अनुकूल भए, गएर फुपु दिदीलाई सम्झाउन खबर गरें । सनबा समेत
गोरु किन्ने हिसाबले त्यतै आउनु भएको व्यहोराको जानकारी गराउँदै 'बाबा -- ठूलो मामा
पनि झारखोला जान अति रहर गर्नु भएको थियो तर गाडी नचल्दा मन खुम्च्याएर बस्नु भएको
छ, अहिले वहाँलाई देखभाल गर्ने अरु कोही नभएकोले म जान नसक्ने भएँ दाजी !' भनिन् ।

दुर्गा बैनीलाई सम्पर्क गरी यो दु:खद प्रसङ्गको जानकारी गराई 'सके हिजै नभए आज बिहानै
सानिमाकहाँ गई व्यहोरा अवगत गराउनु र दुबैजना (सानिमा-भतिजी) भएर झारखोला गई
आमालाई मिलाएर खबर गर्नु' भनें । हिजो बिहानै आमासँग कुराकनी नभएकोले 'यस्तो खबर
पाएपछि आफन्त सरोकारवालाहरुलाई जानकारी गराउनु 'मर्दा पर्दाका व्यक्तिहरको'
धर्मसम्मत अनिवार्य व्यहोराबारे जानकार हुँदाहुँदै 'जति पाप लागेपनि मैलाई लागोस्' भन्ने
अन्तरकामना गर्दै आमालाई सम्पर्क गरेर 'सानो मामासँग हिजो सम्पर्क भएको, अलि आत्तिनु
भए जस्तो स्वर थियो, *खै ! बाबु, म त अब रहन्न कि क्याहो ?* समेत भन्नु भएथ्यो, कहाँ
त्यस्तो अपसगुन बोल्नु भएको ! भनेथें, हुनपनि जीर्णै हुनु भएको छ त नि ! क्यार्नी हो र खै ?
लकडाउन खुलेदेखि एकपटक यहीं काठ्माडौं ल्याएर राम्ररी जँचाउन हुन्थ्यो त नि ! यो खुल्ने
पनि कहिले हो ?' जस्ता व्यहोरा अनुरोध गरी सम्बन्ध विच्छेद गरेथें । अनि वासुदेवलाई
सम्पर्क गरी सबै व्यहोरा अवगत गराएर 'आमालाई आजसम्म दुर्गा, सानिमा आउनेछन् र मिलाएर
थाहा दिनुपर्ला कि ! कतैबाट खबर भैहाले, यसो निगरानी राख्दै गरे है !' भनें । पछि
ज्ञानेन्द्र भाइले पल्तिर कमलका छोरा सुन्दरबाबुलाई 'हजुरामाको फोन फ्लाइट मोडमा
राखिदिन' भनेछन् । त्यसपछिभने कतैबाट अनायासै खबर हुने सम्भावना टर्‍यो । अनि
पार्वती-लक्ष्मण, दाइ-भाउजूहरुलाई खबर गर्ने काम गरें ।

भाइले पण्डितसँग सम्पर्क गरी 'मामाको हकमा भाञ्जाहरुले कपाल खौरेर पाँच दिनसम्म ठाडो
क्रिया गर्नुपर्ने' व्यहोराको जानकारी गराए । सानिमासँग भने उल्लिखित शोचले आज दुर्गा
बैनीले खबर गरुन् सोचेर सम्पर्क गरिन । वासुदेव र सीता बैनीबाट सनबा गोरु किन्न जानुभएको
जानकारी प्राप्त भएको थियो । बुटवल मामाका छोराहरु राजन, ज्ञानुलाई सम्पर्क गर्दा
फोन उठेन ।

साँझ राजनभाइले सम्पर्क गरी देहावसान हुँदाको व्यहोरा अवगत गराए । उनका अनुसार
सानामामाले बिहानको खाना खाँदै हुनुहुन्थ्यो रे ! राजनले कपडा निकाल्दा कसो-कसो भएर
उनको हात घुमिरहेको पङ्खामा ठोकिन पुगेछ । परिणाम काटिएको हातबाट रगतको फोहोरा
छुटेर भित्ताभरि लथ्पतिएछ । त्यो कारुणिक दृष्यले मामालाई चक्कर लगाएर ढलाइदिएछ विचरा
! अनि बाउ-छोरालाई नै सँगै अस्पताल लगेछन् । अफशोच ! एघार बजेतिर मामालाई डाक्टरले
मृत घोषणा गरिदिएछन् । राजनको हातमा पनि टाँका लगाइसकेपछि, सबै व्यहोरा जानकारी
गराउँदा 'डिस्चार्ज' गरी सद्गत गर्न इजाजत दिएको व्यहोरा जानकारी गराए ।

गाजरको हलुवा बनाउने तयारी थियो । खल्को गरी मेरो मायाका धरोहरप्रति शब्द
श्रद्धाञ्जली अर्पण गर्दै बैकुण्ठवासको कामना गरें । हलुवा तयार भएपछि अमिलो मनसँग
दु:खमनाउ गर्दै अलिकति खाएर बुढाबुढी मामाका स्मरणीय क्षणहरुको समीक्षा गर्दै आराम
गर्‍यौं । २०४४ सालमा निर्मलाले परीक्षा दिन डोल्पा जाँदा, २०६५ सालमा कान्छुसहित
निर्मला हुम्लाको टीमसँग स्याङ्जा घुम्न जाने क्रममा बुटवल बास बसेको व्यहोराहरु स्मृतिए ।
सानामामाका सादगीपन, मायालु व्यवहार, सबैसँग मिल्ने खुबी स्मरणीय र वरणीय लागे ।
त्यसपछि पनि मलाई निद्रा परेन, मनमा अनेकानेक विचार र स्नेहका क्षणहरु आलिइ रहे,
कतिखेर निदाएँछु ? पत्तै भएन ।

नेपालगञ्ज-काठ्माडौंको रात्रिबस चालन गर्दैगर्दा करिब डेड दशक पहिले कोहलपुरमा हृदयघात
भएपछि शुरु भएको मुटुको रोगले लगातार औषधिहरु खाई रहन बाध्य पारेको थियो । संयोग
दुई-तीन वर्षदेखि खुट्टाका औंलाहरुमा घाउ निस्के । औंलै काटेर फाल्ने चिकित्सकीय राय अनुसार
दायाँ खुट्टाको कान्छी औंला कटाउनु भएपनि बुढीऔंलामा पुन: एकुवा बल्झ्यो । विभिन्न उपचार
गर्ने क्रममा मैले स्व. राजीव दीक्षितको 'युट्युब' प्रसारणमा सुनेको 'मेरी गोल्ड' र
'एलुवेरा'लाई मसिनो गरी पिनेर लेप लगाएमा निकै पुराना घाउहरु पनि निको हुने व्यहोरा
जानकारी गराएथें । वहाँले सोही बमोजिम औषधि गर्दा केही समय राहत पनि मिलेको जनाउनु
हुन्थ्यो । नाग लागेकी भनेर सेतीखोला गई उठाउने देखि एकपटक पोखराको हरियोखर्कको
(छाला सम्बन्धी मात्र उपचार गरिने) अस्पतालमा देखाउने सल्लाह भएको जनाउनु हुँदा पोखरा
पुगेपछि सम्पर्क गर्न अनुरोध गरेथें । सोही अनुसार सीता, ज्ञानुसाथ पोखरा जानुभएछ । मैले
डा. नारायण गौतमलाई सम्पर्क गरी सहयोगको याचना गरें । विभुति अस्पतालमा पुगेपछि
'नारायण डाक्टर साहेब आफैंले डोर्‍याएर छालाको डाक्टरसँग परिचय गराउनु भयो, वहाँले नै
हरियोखर्कमा पनि काम गर्नुहुँदो रहेछ र भोलिपल्टलाई पनि सहयोग भयो बाबु !' भन्नुहुन्थ्यो
। हरियोखर्कमा 'हस्पिटलाइज्ड' भएर करिब एक हफ्ता उपचार गराउनु भएथ्यो । मामाले
मुटुको औषधि खाइरहनु भएको र त्यो अस्पतालमा मुटु सम्बन्धी डाक्टर नभएकोले शल्यक्रिया
गर्नुपर्दाको हकमा गर्न नसकिने जनाएपछि घाउ ओवानो गराएर बुटवल फर्कनु भएको थियो ।
अन्तत: त्यही कमजोर मुटुले आफ्ना छोराको विभत्स दृष्यलाई थाम्न नसक्दा हृदयघातबाटै
संसारलाई र हामीलाई बिदा गर्नुभयो -- मेरा आस्थाका धरोहर, बालादिनका ऊर्जाप्रदायक
एवं प्रेरणाका स्रोतले !

सानै उमेरमा मातृ वियोगी हुनु भएका वहाँका बाला/युवा दिनहरु झारखोलामै बितेथे । यो
मानेमा पनि वहाँलाई झारखोलाको र हाम्रोप्रति अगाध स्नेह थियो । वयस्क बनेपछि भारत
गएर 'ड्राइभिङ्' सिक्नु भएर नेपाल फर्केर सवारी चालकको काम गरेर बुटवलमा बस्ने व्यवस्था,
लालाबालाको लालनपालन एवं पठनपाठनको व्यवस्था मिलाउनु भएको थियो । म चार कक्षामा
पढ्दा कक्षामा प्रथम स्थान हासिल गरेपछि कालो कपडा(?)को 'चेन' भएको 'मोण्डिया'
नामको घडी उपहार दिएर मलाई राम्रोसँग पढ्न हौस्याउनु हुँदै 'अब मेरो भञ्जालाई तराईतिर
(बुटवल) लगेर स्कूल भर्ना गरी साइकल चढेर विद्यालय आउने-जाने गर्ने हो' भन्नुहुन्थ्यो ।
संयोग हाम्रो धन्सार बनाउने क्रममा कर्मीलाई मैले ढुङ्गा पुग्न दिंदा खसेर घडीको चाबीमा
ठोक्किंदा घडी बस्यो अर्थात् चल्न छाड्यो, बिग्र्यो । बुवाले मरमत गराउन स्याङ्जा लाँदा
चाबी कतै केईमा बेसरी ठोक्किएछ । त्यसैले 'बालकमानी' बिग्रेकोछ, अर्को फेर्नुपर्छ भनेको
व्यहोरा बुवाले भनेपछि मैले अहिलेसम्म चापी पछाडि पर्ने गरेर घडी लगाउने गरेकोछु ।
बेला-बेलामा नयाँ लुगाहरु ल्याइदिएर स्नेह पोख्ने सानामामाले मैले प्रवेशिका परीक्षा दिन
स्याङ्जामा बस्दा ना.अ. ३६०५ नम्बरको ट्रक भैरहवा-पोखरा चलाउनु हुन्थ्यो । एकदिन हामी
साथीहरु प्रगतिनगर, घुम्तीतिर हिंडिरहेका थियौं, मामाले मलाई देख्नु भएछ र ट्रक रोकी दश
रुपैयाँ चियाखान भनी दिनुभएथ्यो, जुन त्यो बेला सात-दश दिनलाई नास्ता खान पुग्ने रकम
हुन्थ्यो । नामै 'प्रेम' भएका सानामामा वास्तवमा मेरा लागि मायाको खानी झैं लाग्दथ्यो ।

आखिर जन्म लिएपछि एकपटक धर्ती छाडेर त जानै पर्ने हो नै तरपनि काठ्माडौं आई राम्रो
डाक्टरसँग जँचाउँला भन्ने उहाँको र हाम्रो रहर अधुरै रह्यो । यस्तो हुन वाध्य पार्ने
कोरोनाको विश्वव्यापी कहर अनि त्यसैको रोकथामका लागि गरिएको लकडाउनप्रति क्षोभ
प्रकट गर्दै आज बिहान उठी स्मरणीय व्यहोराहरुको स्वराभिलेख गरें । २०७६ मार्ग १६ गते
सोमबार बेलुका बुटवल गएको थिएँ । सानोमामा सँगै खाएबसेको र प्रत्यक्ष गाथासो गरेको त्यो
क्षण र २०७७ बैशाख १४ गते आइतबार गरेको टेलीफोन सम्वाद नै वहाँसँगका अन्तिम भलाकुसारी
ठहर्न पुगे । हिजो पनि सम्पर्क गर्ने योजना थियो, पूरा हुन नपाएकोमा बहुत दु:ख
लागिरहेकोछ । जिउँदो रहुञ्जेल जे जस्तो परेपनि सहनै पर्दोरहेछ । हाम्रा नजिकका
नातेदारहरुमा वहाँकै छोराहरुको दुर्घटनामा परी भएको मृत्यु र ठूलो ज्वाईंसाहेवको मृत्युलाई
पनि बेहोर्नै परेको हो । जेहोस्, उठेर कपाल काटाएर नुहाएँ । यसै नि आइतबार नूनरहित
भोजन गर्ने प्रचलन, उसमा पनि मामावियोगी ! छोरीले ओट तयार पारिदिइछन् । फलफूल
मिसाई खाएर यो कार्याग्रसर भई दिवङ्गत आत्माप्रति चिरशान्तिको कामनामा हार्दिक
श्रद्धाञ्जलि अर्पण गर्दै सन्तप्त परिवार एवं आफन्तजनमा अप्रत्यासित वियोगको यो पीडा
सहन गर्ने र धैर्यधारण गर्ने शक्ति ईश्वरले प्रदान गरुन् भन्ने प्रार्थनासँगै समवेदना प्रकट गरेर
यो सानामामाप्रतिको शब्दश्रद्धालाई पूर्ण बिराम गर्दछु । ना.अ. ३६०५ को संस्मरण अब
कस्ले सुनाउला ?!

सानो मामा 'प्रेम' हजुरको बैकुण्ठवास हवोस् !!!

२०७७ बैशाख २८ गते आइतबार

**कीर्तिपुर-२, अमृतनगर, काठ्माडौं**
