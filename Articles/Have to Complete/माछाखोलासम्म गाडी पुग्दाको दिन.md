माछाखोलासम्म गाडी पुग्दाको दिन

बिहान गठी नित्यकर्म गरी चिया पिएपछि मन्दिर भएको ठाउँमा पुगियो । अर्को समूह पनि
त्यहीं भेट भएपछि अब लाप्राकतिर साइत गर्ने भन्ने सल्लाह भयो । हिजोको जस्तै समूहमा
हाम्रा गाडी अघि बढ्यो । धार्चेको लेकमा पुगेपछि बुद्ध, मनास्लु आदि हिमशरङ्खलाको
अवलोकन गर्ने हिसाबले पैदल हिँडी टाकुरामा पुगियो । यो ठाउँमा म २०५१ सालमा लाप्राक
हुँदै बारपाक आउँदा पैदल हिँडेको थिएँ ।

अलि-अलि भोकको आभाष भयो । संयोग भीमा उर्फ भीमकुमारी घले बहिनीले उनको आमाले भुटेर
पठाएको मकै र भट्टको झोला फुकाउनु भयो, बडो रमाइलोसँग मकै भट्ट खाँदै अर्को समूहसमेत
आएपछि फोटाहरू खिची रमाइलो मनाइयो ।

अबको बाटो डोजर अघि-अघि, हामी पछि-पछिको अवस्था रहेछ ।तल मोटर बाटोमा झर्दा
पर्व मनाउने हिसाबले आएका गाउँलेहरू भञ्ज्याङमा पुगेपछि सिमेभूमेको पूजा गर्दा रहेछन् अर्थात्
माटो पानीलाई आफू अनुकूल भएर सहयोग गर ! भनी गरिने पूजा रहेछ -- त्यो पूजा । सेल
रोटीका टुक्रा, मार्स्या/लट्टेका खाजा, उसिनेका अण्डाका टुक्रा, तीलको छोप, रक्सी
आदिको नास्ता लोभलाग्दो थियो । हामीहरू फोटाहरू खिचेर गाडीबाट अब ओह्रालो लाग्यौँ ।
