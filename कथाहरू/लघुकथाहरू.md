# द्वेष सानैलाई !

बाले भैँसी दुहेर साँझमा घर पस्दा दैलाढेलामा ठेस लाग्यो। थुक्क ! भन्दै भित्र खुट्टा राख्दा
गग्रेटोनेरको लोहोटामा ठोक्कियो, लोहोटाको पानी पोखियो । अनि भन्नुभयो -- *यो
घरका जाहानलाई के, कहाँ राख्ने हो भन्ने थाहा नै छैन ! बाटोमा लोहोटा रहेछ, पल्टेर
पानी मझेरीभरि पोखियो \...!* एकछिनपछि छोरो साथीहरूसँग खेलेर घर आयो । ढेब्रीको
रछायाँ उज्ज्यालोमा गग्रेटो नजिकको लोहोटामा ठोक्किन पुग्यो र पानी पोखिएर मझेरीभरि
पोखियो । अनि बाले भित्रैबाट गाली गर्न थाल्नुभयो *\"गैबारो ! आकासाँ हेरेर हिँड्छ, कहाँ
के राखेकोछ भनेर हेरेर हिन्नु पर्दैन ?*

# द्वेष सानैलाई !

आइएस्सीको कक्षामा यादवसरले फिजिक्सको हिट च्याप्टर पढाउँदै थिए । बीचमा एउटा हिट
इक्वेसन (हिट=एमएसटि क्यालोरी) बारेमा प्रश्न गरे । सोधेको विद्यार्थीले उत्तर दिन जानेन
। सरले सोधे -- *रोल कति छ ?* १७, *एसएलसि कुन डिभिजनमा पास गरेकोछ ?* फष्ट
डिभिजन ! *त चोरेर फष्ट डिभिजन ल्याएकोछ ।*

लगत्तै अर्को विद्यार्थीले जटिल इक्वेसन बताइदिएर उत्तर दिए । फेरि सरले भने *\'त्यो हैन
!\'* विद्यार्थीले \'सर यो त सियर्स, जेमेनेस्की एण्ड योङ्गको कलेज अफ फिजिक्सको पेज
नम्बर २५७ को इक्वेसन नम्बर एक्सआइआइ मा उल्लेख छ ।\' फेरि सरले भने *\'त्यो त मास्टर्स
लेवलमा पढ्ने हो, तिमी किन बढी जान्ने भएको ?\'*

# द्वेष सानैलाई !

लोकसेवामा प्रतिलिपि प्रवेशपत्रको माग गर्दै क्षेत्रीय निर्देशकबाट तोकादेश \'नियमानुसार
दिने\' गरेको निवेदन लिएर परीक्षार्थी आयो ।

शाखा अधिकृतले तीनपुस्ते विवरण राजपत्राङ्कित अधिकृतबाट प्रमाणित गरेर ल्याउन भनेँ ।
निवेदकले \'तपाईं पनि राजपत्राङ्कित अधिकृत त हो नि ! सबै कागजातका सक्कल मसँगै छन्,
हजुरले हेरेर प्रमाणित गरीदिनु न !\' मैले \'उही कार्यालयको अधिकृतले मिल्दैन\' भन्न
नियमानुसार म बाध्य थिएँ । निवेदकले निवेदन लिएर पुन: निर्देशक सामु गएर \'म गाउँबाट
आएको मान्छे सर, आफ्नो चिनेजानेको अधिकृत पनि कोही छैन, तल सरले तीनपुस्ते प्रमाणित गरेर
नल्याई हुँदैन भन्नुभयो, ठूलो समस्यामा परेँ हजुर !\' भनेछन् ।

निर्देशकले निवेदन मागेर \'तीनपुस्ते सोधेर अभिलेख जनाई प्रवेशपत्र दिनु\' भनी तोकादेशमा
थपिदिएछन् र परीक्षार्थीले पुन: त्यो निवेदन ल्याएर मलाई दिए । मैले कलम उध्याउँदै
निवेदनमै तीनपुस्ते विवरण सोधनी गर्दा \'म त थोमस एल्वा एडिसन बनेँ हजुर - आफ्नै नाम
बिर्सने ! तीनपुस्ता कसरी भन्न सक्छु र !\'

तब मैले भनेँ - \'हेर्नोस् भोलिबाट हुने परीक्षामा सफल भएपछि यही कुर्चीमा आउनु हुनेछ ।
त्यो बेला पहिल्यै तपाईंले सोधेर तीनपुस्ते लेखेर प्रवेशपत्र दिएको भए पछि डाइरेक्टरले
*तिमीलाई त्यसरी प्रवेशपत्र दिन कुन कानुनले इजाजत दियो ?* भनेर गाली गर्नेछन् । अहिले
तपाईंले व्यङ्गात्मक प्रस्तुतीले झापु हान्नु भयो । यो कुरा सम्झनु होला, हामीकहाँ द्वेषभागी
जहिले पनि सानाले नै बन्नुपर्ने थिति छ\' । जो होचो उसैको मुखमा घोचो !

# अवाक् !

\'ममी ! मकैको बोटमा त धान फल्न थालेछ ।\' मकैले धान-चामल निकाल्न थालेको देखेर
स्नातकोपाधिधारी छोराले सोध्छ - \'अब कसरी मकै फल्छ त ! सायद मकैको काण्ड मोटो र
खोक्रो हुने होला, अनि तल धानको बीउ खसेको उम्रेहोला र मकैको बीचबाट माथि निस्केको
होला !\' ममी बनेकी आमा अवाक् !

# अवाक् !

सहरमा छँदा सधैँ दुध लिन चोकमा गएर २/३ पोका दुध ल्याउने गरेकी माध्यमिके शिक्षा लिँदै
गरेकी सरू कोरोनाको कारण भएको लकडाउनका बेला गाउँमा गइन् । गाउँको घरमा हजुरामालाई
\'हजुरले सधैँ सहरको भन्दा मीठो दुध दिनुहुन्छ, तर दुध लिन कोही गएको देख्दिन नि !\'
भनेर सोधिछन् । हजुरआमाले \'हजुरबुबाले भैँसी दुहेर ल्याउनु हुन्छ नि लाटी ! नभए भोलि
बिहान हजुरबासँगै गएर हेर न !\' भन्नुभयो ।

सरूलाई भोलिपल्टको व्यग्र प्रतिक्षाले रातमा निद्रा पनि परेन । उज्ज्यालो भएपछि हजुरबा
उठेर गोठ जानु भयो । हजुरबाले गोठको धन्धा (गोबर फाल्ने, घाँसपात हाल्ने, कुँढोपानी
खुवाउने) सकाएर दुँधेरो लिई गोठ जानुहुँदा उनी पनि पछि-पछि गइन् - दुध ल्याएको हेर्न ।

हजुरबाले भैँसीलाई मुसार्दै धाप लगाएर दुहुन बस्नु भयो । भैँसी दुही सकेर उठ्दासम्म पनि दुधको
पोका नखसेपछि सरूले हजुरबालाई सोधिन् - \'दुधको पोका कतिबेला आउँछ त ?\' हजुरबा अवाक्
!

# आरक्षण सीट

भरिभराउ बसमा चढेँ । उभिइरहेको भीड छिचोल्दै जेष्ठ नागरिकका लागि आरक्षित सीटनेर पुगेँ
। दुईजना नौजवानहरू मोवाइल चलाउनमा व्यस्त देखिन्थे । \'बाबु यो सीट हाम्रो लागि हो,
उठिदिनुहुन्छ कि ?\' भन्ने वाक्य घाँटीसम्म आयो । तुरुन्तै विवेकले \'तँ पनि बल्ल ५८ न भइस्,
ऋजुता जीवन जिएको परिणाम बल्ल ५०/५५ जस्तो देखिनुहुन्छ सर त !\' भन्दा मख्ख पर्छस् ।
ती युवकहरूले पनि तँलाई ठिटै ठानेर वास्ता नगरेका हुनन् नि ! अनि एकछिन उभिएर के भो ?
छाड्दे !\' भनेर अह्रायो । नजिकैको सीटका एकजना उत्रेपछि त्यहाँकी भद्र महिलाले \'यता
बसौँ\' भन्दा सीटमाथि \'महिला सीट\' लेखेको देखाउँदा अर्को सीटमा बसेकी वहाँकी
आफन्तलाई त्यो सीटमा डाकेर मलाई उनी बसेको सीटतिर इङ्कित गर्नुभयो । संयोग त्यो पनि
महिला सीट थियो तर अर्को यात्रु युवकै रहेछन् र असजिलो मान्दै बसेँ । विवेकले \'प्रसङ्ग
चलेमा सट्टा हो भन्लास्, ढुक्कसँग बस्\' भन्यो ।

अर्को स्टेशनमा एकजना बच्चासहितकी महिला चढिन् । कण्डक्टरले \'उ \... महिला सीटमा
बस्नोस्\' भनी हामी बसेकै सीट देखाए । मसँगै बसेका युवक अर्को स्टेशनमा झर्ने रहेछन् । उनले
मलाई बसिरहन भन्दै आफू उभिए । म झ्यालपट्टि सरेर मौनतासँग यात्रा अघि बढाएँ । ती
महिलाले आसन ग्रहण गरिसक्दा संयोग मोवाइलमा घण्टी बज्यो । फोन उठाएर प्रतिक्रिया
दिने क्रममा \'अँ सीट मिल्यो, महिला सीटमा पुरुषसँग बसेर हिन्दैछु \... !\'
