**बिर्सनै नसकिने अतीतका दिनहरू \...!**

*\"हिजो कुनियो लाउनी भन्ते थर्पुकाले, लाम्पाटातिर फुकाहार भ\'कोछ । आज गाईगोरु तेतै
लए हुन्च !\"* आमाले गाईगोरु फोएर डहरमा निकाल्दै अर्थ्याउनु भयो । शनिबारका दिन स्कूल
छुट्टी हुने, हाम्रो काम त्यो दिन गाईबाख्रा चराउने हुन्थ्यो । गाउँका सबैजसोले गाईगोरु
लिएर सेरा, लाम्पाटातिर लग्दथ्यौँ ।

मास छिन्ने, भट्ट काट्ने काम गर्दै गरेका हुन्थे । गाईगोरुको हुल आएको देखेपछि छिटो-छिटो
त्यो काम गर्न थाल्दथे । हामीले पनि सघाउँथ्यौँ । हरिया मासका कोसा भेट्दा छोडाएर
मुखतिर हाल्थ्यौँ । साँच्चै मीठो हुन्थ्यो - ती काँचा मास, भट्टका गेडा खाँदा । गाईगोरु
पनि फुक्काफाल भएर उफ्रँदै रमाएका हुन्थे ।

चाउके गह्रामा एकखुट्टे खेल्ने कोट बनाइन्थ्यो । एकजना साथीले कालीखोलाको बाटुलो
ढुङ्गोलाई ढ्याक बनाएर ल्याउँथे । ढुङ्गालाई घोटी-घोटी राम्रो बाटुलो ढ्याक बनाइन्थ्यो ।
२/३ जना एकखुट्टे खेल्थ्यौँ । कसैले लारी बनाएर लगेका हुन्थे । आ-आफ्नो सीप र रहरका
आधारमा ढ्याक, लारी-लौरी बनाएर सहभागिता जनाउने स्वच्छ प्रतिस्पर्धा अचेलका लागि
पनि अनुकरणीय लाग्नु पर्दछ । २/४ जना लारी-लौरी खेल्न थाल्दथ्यौँ । एकातिर तीखो
बनाएका सिमलीका दह्रा लौरी भएका साथीले ठेट्ने खेल्ने प्रस्ताव गर्दथे । २/३ जना त्यतै
अल्मलिन्थ्यौँ । गाईगोरुले खलाको कुनियो खाइदिन्छन् कि ? भन्ने बाहेक कसैको खेती खान्छन् कि
भन्ने चिन्ता हुँदैनथ्यो । भुजुङ्गेतिर निहिन बेर्ने, बिटा लगाउने काम गरिरहेका हुन्थे । बिटा
उठाएपछि त्यो गह्रो पनि फुकाहार बन्दथ्यो । गाईबस्तुलाई पनि साँच्चै रमाइलो भए झैँ
लाग्दथ्यो ।

मलाई धानका सिला खोज्न मन लाग्थ्यो । धानका गेडाको टुप्पोलाई अगाडिका दाँतले
खोल्स्याएर चामल कुटुक-कुटुक पार्दा स्वादिलो लाग्दथ्यो । यो बानीले गर्दा साथीहरूले मलाई
\'धानचरी\' भन्ने गर्दथे । एक मुठी धान बनाएर कुनियामा मिसाइदिन्थेँ ।

बाख्राहरू कता-कता छिरलिन्थे ।*\'मकै ला-ला\'* भन्दै बाख्राहरू जम्मा पारिन्थ्यो । घाम
ढल्कन थालेपछि बस्तुभाउ घर लाने बेला हुन्थ्यो ।*\'पान-पान\'* भन्दै गाईगोरुलाई
कालीखोलामा पानी ख्वाएर घरतिर लान्थ्यौँ । फुकाहार चर्न पाएर गाईबस्तु सबै टन्न
अघाएका हुन्थे ।

गाईगोरु, बाख्रापाठा घर ल्याएपछि स्याँर्कोटदेखि सीमचौरसम्मका खेतहरूमा कपर्दी, राजा,
ओरोडोरो खेल्ने गरिन्थ्यो । घर आमाहरूले दिएका मकै जाँघेका खोल्तीमा राखेर सबैजना जम्मा
हुन्थ्यौँ । नुन र खुर्सानीका घोगा टोकेर दगुर्दा न्यानो हुन्थ्यो । एकदिन खुर्सानी लाने
पालो मेरो थियो । बिर्सेकाले माइली आमैको सुर्काबाट ५/६ घोगा चोरेर लगेथेँ । साँच्चै भन्दा
मैले सम्झने चोरी त्यही हो । हुनपनि नुन-खुर्सानी टोकेर, मकै खाँदै ओरोडोरो, कपर्दी, राजा
खेल्दा जाडो भएको महसुसै हुँदैन्थ्यो । *\'हेर यो चिसाँ (चिसोमा) कति उफ्रन सकेका हुन् --
यी केटाकेटीहरू ! हुन त केटाकेटीको जाडो बोकाले खान्छ भन्छन् \...\'* हामीले जाडो
नमानी खेलेको देखेर चौताराबाले भन्ने गर्नुहुन्थ्यो ।

अर्को शनिबार बस्तुभाउ चराउन खाल्टिकापाखातिर लगिन्थ्यो । त्यहाँ लगेपछि गाईबस्तुलाई
चोर्न जाने ठावै थिएन । हामीहरू जैमेका बारीमा पिँडालुका सिला खोज्थ्यौँ । खन्न
बिर्सिएको गानु भेटिँदा ठूलै चिज पाएझैँ लाग्दथ्यो । विष्णुले दियासलाई लगेका हुन्थे ।
नल-परालको घाई-घुरान सोहोरेर आगो बालेर ताप्दा सारै आनन्द आउँथ्यो । त्यही आगोमा
सिला भेटिएका पिंडालुलाई पोल्न हालिन्थ्यो । पिर्सलिएकै/पिल्सिएकै अवस्थामा छोडाएर
कोक्याउँदै भएपनि आफ्नो भागमा परेको तात्तातो पिंडालु खाँदाको स्वादै अर्को हुन्थ्यो ।

कसैले घरबाट निउवा लग्थ्यौँ । थोरै हुँदा टारीघरका थपेर नुन-खुर्सानीसँग खाई ह्वाई-द्वाई
गर्दा जाडो भागेको महसुस हुन्थ्यो । दाँत कुँडिएमा निउवाको बोक्रा चवाएपछि ठीक हुन्थ्यो
। कसैले *\'मेरा त कुँडिएनन्\'* भनेमा *\'तैँले सानोमा गुहु खाएको रचस्\'* भनिन्थ्यो --
श्रुतिगत परम्परा र संस्कारको धरोहर ! गुहु खाएको दोषभागी हुने डरले दाँत नकुँडिएका
भएपनि कुँडिएजस्तो गरिन्थ्यो ।

आइतबार स्कूल जाने दिन ! बिहानै सबै मिलेर भर्कुन्ना (भरिकुण्ड) को धारामा नुहाउन
जान्थ्यौँ । विष्णुले अक्सिजन नामको दन्तमञ्जन ल्याएका थिए, *\'रिमरिम मीठाइँ\'* खाएको
स्वाद आउँदा मुखको थुक निलौँ जस्तो हुन्थ्यो । जानकार साथीले *\'निल्न हुँदैन\'* भनेपछि
थुक्नुपर्दा मनखत लाउतो (लाग्दथ्यो) । मैले एकपटक स्कूलमा पुरस्कार पाउँदा *\'लक्स\'*
सावुन पनि पाएथेँ । एस्सो हातमा घोट्दा फिँजैफिँज हुने, मुख धुँदा आँखामा परो (पर्‍यो) भने
पीरो हुने, पानीले पखाल्दा सबै अङ्गहरू सफा भएको झैँ लाग्दथ्यो ।

*\'जनैको एउटा डोरो चुँडियो भने नबोली नयाँ फेर्नुपर्छ नत्र जनै छिनेका बेलामा बोलो
(बोल्यो) भनेपनि बौलाहिन्छ, नुहाएर जप नगर्ने हो भनेपनि बौलाहिन्छ\'* भन्ने मान्यता
थियो । परिणामस्वरूप छेउको हरियो दुबो, सिरुका पातलाई दुई पैतालाका बुढीऔँलामुनि राखेर
जनै राखेका हातले पानी अचाई पालैपालो जप गरिन्थ्यो । जप गर्दा कसैले छुन, कसैसँग बोल्न
हुँदैनथ्यो । वास्तवमा कुशको आसनमा १/२ घण्टा बस्ने हो भने रक्तचाप सन्तुलनमा आउने
वैज्ञानिक तथ्य अचेल प्रमाणित भैसकेकोछ । त्यही कुशको प्रतीक स्वरूप हरियो तिरिनलाई आसन
बनाउन लगाइएको जस्तो लाग्छ । जप गर्दा बोल्न नहुने, छुन नहुने व्यहोरा - एकाग्रताको
लागि रचिएको विद्वत सोचाइ जस्तो लाग्दछ । अचेल *\'मेडिटेशन\'* गर्नु राम्रो भन्ने
भनाइको मूर्तरूप रहेछ जस्तो लाग्छ -- जप गराइ । जेहोस् स्नानादि कर्म सकेर सबैजना घर
फर्कन्थ्यौँ ।

घर आमाले खाना पकाइसकेकी हुनुहुन्थ्यो । पिँढीमा परेको घामको छायाँका आधारमा स्कूल जाने
बेलाको निर्क्यौल हुन्थ्यो । धोती फेरेर भान्सामा गई बल हालेर नबोली खाना खाने चलन
थियो -- जुन अहिले पनि विज्ञानसम्मत देखिन्छ । किनभने, बाहिरफेर नलागाइने सफा धोती
फेरेर खाँदा आफू गएको फोहोर स्थानबाट कपडामा टाँसिई आएका किटाणुको खानामा सम्पर्क
नहुने भयो । बर्तुन (व्रतबन्ध) गरेकाले बासी खाना खान हुन्न भनिन्थ्यो । भनिन्छ - खाना
पाकेको ४८ मिनेटभित्र खाँदा खानामा भएको पौष्टिक तत्त्व कायम रहन्छ, त्यसपछि क्रमश:
घट्दै जान्छ । आमाले पकाएको ताजा, तात्तातो खाना चरेसका थालमा पस्किएर दिनुहुन्थ्यो ।
हातपाउ धोएर, चोखो धोती फेरेर भान्सामा पिर्कामा टुक्रुक्क बसेर खाने गरिन्थ्यो ।
अङ्खराको पानीले थाललाई घेरा हालेर, दूध वा घ्यूमा मुछिएको भात थाल अगाडिको
फिलिङ्गोमा चढाउनु पर्थ्यो । स-साना ५ गास खाएर पानी अचाई \'अक्ष, दक्ष, नक्ष,
शिखा\' भन्दै घाँटीलाई सबैतिर नचाउनु पर्दथ्यो ।

यो प्रक्रियाले स्थलमार्गबाट आउने किटाणुलाई जलघेराले, पवनमार्गबाट मिसिन सक्ने
किटाणुलाई आगोमा चढाउँदा आएको वायुप्रदूषण हटाउने धुवाँले नि:षेध गरेको हुन्थ्यो भने शुष्क
भोजननलीलाई रसिलो पार्न स-साना ५ गास -- त्यो पनि दूध-घ्यूमा मुछिएको भात सहयोगी
हुन्थ्यो । फेरि भोजननलीलाई खुलाउन \'अक्ष, दक्ष \...\' को कर्मले यथेष्ठ सहयोग गरेको
हुन्थ्यो । यो व्यहोरालाई मैले **\"नीरूलाई पत्र\"** मा *\'हाम्रा धार्मिक नियम र
भौतिकता\'* शीर्षक दिएर अलि विस्तृतीकरण गरेकोछु । जेहोस् यसरी खाना खाएर स्कूले ड्रेस
लगाएर झोला भिरेर को चाँडो घरबाट निस्कन्छ ? साँच्चैको स्वच्छ प्रतिस्पर्धा हुन्थ्यो । स्कूल
निर्माणको काममा छात्र-छात्राको सहभागिता स्वरूप जरेखोलाबाट सबैले एकुन्टा ढुङ्गा लिएर
स्कूल गइन्थ्यो ।

गर्मीका सिजनमा हाफछुट्टीमा आँधीखोलाको *\'स्याम्कीरह\'*मा पौडन गइन्थ्यो भने ठण्डी
सिजनमा चिन्तेचौरका खरबारीतिर जुर्केली (सुकेको घाँसमा आगो लगाउने) लगाउँदै न्यानो
पारिन्थ्यो । कुनै पिरियड खाली हुँदा *\'साल हान्ने\'* चलन थियो । त्यो भनेको कुनै पैसा
बनेको साललाई तल पारेर माथि हेरेर साल अड्कल गर्नु हो, साल मिल्यो भने जित्यो नत्र
हार्‍यो । मैले एउटा २०२३ सालमा बनेको सिलटे पाँचपैसाले झण्डै एक रुपैयाँ जितेको क्षण सम्झँदा
अहिले पनि रमाइलो लाग्दछ ।

गुच्चा खेल्ने चलन पनि तेसबेला बहुप्रचलित थियो । गुच्चा फोर्ने खेलदेखि ५ पैसा ठिनीको खेल
खेलिन्थ्यो । अर्काको गुच्चालाई टोलेर विपरीत दिशातिर हुत्याई आफ्नो गुच्चा आफूतिर सरर
आएको क्षण सारै रमाइलो लाग्दथ्यो । गुच्चा पिलाउने/छिराउने खोपीको आडैमा आफ्नो गुच्चा
लुकाई अरूलाई फँसाउन सफल हुँदा ठूलै विजय हासिल भएझैँ लाग्दथ्यो ।

सिजनमा खोलापारी पारिबनमा *\'खल्लुका रुख\'* तिर खल्लु/तिजु खान गइन्थ्यो । आफू रुख
चढ्न नसक्दा वा पाकेका तिजु भएको हाँगोमा टिप्न जान नसक्दा ती हाँगामा गएका साथीले
गलक्क पाकेका आफूले खाई गिला-गिला भएका टिपेर हामीलाई फालिदिँदा ती साथीको उपकारी
भावनाको कदर गर्न मन लाग्दथ्यो भने टर्रो-टर्रो गुलियो भएको तिजु खाँदाको स्वादै अनुपम
लाग्दथ्यो ।

प्राइमरी तहमा पढ्नेताका स्कूल बन्दै थियो । हामीले घुम्तिस्कूलका रूपमा विभिन्न
चौतारीहरूलाई उपयोग गरेथ्यौँ । झरी पर्दाका दिन वा झरी परेपछि पढाइ छुट्टी हुँदा पढ्न
नपाएकोमा दु:खी हुनुभन्दा घर जान पाइने भएकोमा सबैजना खुसी मान्दथ्यौँ । पढाइ हुँदाका
दिन सानागुरुले गाली गर्नुपर्दा *\'अरे बढर\'* भनेको र ठूला गुरुले *\'सिस्नाको आँठो\'*
मगाएर हत्केलैमा भएपनि सिस्नु लगाएका क्षणहरू अहिलेसम्म स्मरणीय लाग्दछन् ।

वास्तवमा कति रमाइला थिए है -- ती दिनहरू, बिर्सनै नसकिने \...!!!

**\...सके सपारौं, नसके नबिगारौं\...**

*#हामीसबैकोकल्याणहवोस्#*

२०७९ मङ्सीर १३ गते मङ्गलबार,

**झारखोला, स्याँर्कोट, स्याङ्जा ।**
