**विद्यार्थीलाई शारीरिक सजाय**

पाँच कक्षामा पढ्ने रामू उर्फ राम बहादुर थापा कक्षाका अध्ययनशील छात्र मध्येको एक हो ।
उसको घरायसी अवस्था छोटो साँघुरो थियो । एकदिन विद्यालयबाट घर फर्कंदा बाटोमा कलम
कतै खसेछ वा कुनै बदमास साथीले लुकाइदिए उसँग कलम भएन । अर्को कलम नहुँदा गृहकार्यहरु
गर्न पाएन विचरा । हुनपनि दुइटा कलम किन्ने हैसियत उसँग थिएन । परिणाम भोलिपल्ट
कतिपय सर मेमहरुसँग व्यहोरा जनाई क्षमा मागेर गल्ती नदोहोर्‍याउने बाचा गर्‍यो, तर गणित
पढाउने रामेश्वरसरले भने **जुन सुन बन्ला सोचेको, उही पित्तल** भन्दै हातमा छडीले हान्ने
क्रममा झुक्किएर आँखा घोचिन पुगेर रामूको आँखै फुट्यो । हिसाब पढाउने सरहरु कडा हुन्छन् भन्ने
दम्भ पूरा गर्दा रामेश्वरलाई पश्चातापको रापले पिरल्यो । रामूलाई उपचारार्थ अस्पताल
लगियो । विद्यालयमा विभिन्न खालका चर्चाहरु चल्न थाले । रामेश्वरसर विद्यार्थी,
अभिभावक, सहकर्मी शिक्षकसमेतका तिखा प्रतिक्रिया एउटा गँवार लाटो जस्तै केही नबोलेरै
पचाउन बाध्य देखिन्थे ।

हेडसरले सबै व्यहोराको जानकारी गराउँदै विद्यालय व्यवस्थापन समितिका अध्यक्षज्यूलाई भोलि
नै आपद्कालीन बैठकको आयोजना गर्ने स्वीकृति मागे । सोही अनुसार अन्य सदस्यहरुलाई पनि
फोनबाटै बैठकको जानकारी गराए । विद्यालय साझेदारी परियोजनाका समन्वयकर्ता पनि
विद्यालय व्यवस्थापन समितिको बैठकमा आमन्त्रित सदस्य थिए । उनी सदरमुकाम गएका भएपनि
पनि जरुरी बैठकमा अनिवार्य उपस्थित हुन खबर गरियो ।

भोलिपल्ट विद्यालय व्यवस्थापन समितिको पूर्ण बैठक बस्यो । विद्यार्थीलाई सजाय दिने
विषय नै बैठकको मुख्य एजेण्डा बन्यो । छलफल सघन ढङ्गले बढ्यो । विद्यार्थीहरुलाई शारीरिक
सजाय दिन नहुने तर्कहरु अलि धेरै आए । रूखलाई पनि मनचिन्ते बनाउन हाँगाहरु छिमल्न
(पुर्निङ् गर्न) पर्दछ । शास्त्रमा पनि **...दश वर्षाणी ताडयेत्...** भनिएकैछ,
बदमासीलाई रोक्न सजाय त दिनै पर्छ भन्नेहरुको विचार पनि फालिहाल्नुका थिएनन् । सजाय
**दिने** वा **नदिने** भन्ने हिसाबले निर्णय निस्कने जस्तो छलफलको रुप थिएन ।

त्यसैबीचमा समन्वयकर्ताले आफ्नो तर्क राख्न हात उठाए । सबैको ध्यान उनैतिर आकर्षित भयो
। उनले छोटो प्रस्ताव राखे - विद्यार्थीलाई सजाय दिने तर गल्ती गरेको ७२ घण्टा पछि
मात्र ! यसो गरे कसो होला ? सबैले एकछिन गम खाए । सजाय दिनुपर्छ भन्नेहरुले पनि बोल्ने
ठाउँ रहेन, अनि आज गरेको गल्तीलाई सम्झी-सम्झी पर्सी विद्यार्थीलाई शिक्षकले सजाय दिने
कुरा पनि भएन । वास्तवमा शिक्षक-विद्यार्थीहरुबीच सौताने व्यवहार हुने पनि भएन नै ताकि
सम्झी-सम्झी सजाय दिएर आँखा फुटाइयोस् वा हात भाँचियोस् । सर्वसम्मतिमा गरिएको यो
निर्णय अन्यत्रका विद्यालयहरुले पनि अनुकरण गर्न थाले ।

कतै यसैलाई सर्बत्र लागू गर्न वर्तमानमा सम्बन्धित निकायले परिपत्र गरिदिनु पर्ने त हैन !

सन्दर्भ - शिक्षिकाले पिटेर ४ विद्यार्थीको हात भाँचियो !

...सके सपारौं, नसके नबिगारौं...

हामी सबैको कल्याण हवोस् ।

२०७६ जेठ २१ गते मङ्गलबार,

**कीर्तिपुर-२, अमृतनगर, काठ्माडौं**
