**विकासे स्टेशन**

रेडियोको खबर सुन्न रेडियो चाहिन्छ । प्रसङ्ग बेट्रीबाट चल्ने रेडियोको मानौँ । तव
रेडियोबाट आवाज निस्कन बेट्री चाहिने भयो । रपनि, मनचिन्ते स्टेसन मिलाउन रेडियोधनीसँग
सीप र इच्छा हुनुपर्छ । यदि स्वयम् रेडियो मालिकलाई खबर सुन्ने इच्छा जागेन भने रेडियो
स्वाँऽऽऽ गर्ला वा नखुट्टिने स्टेसनहरू मिसिएका स्वरहरू वातावरणमा छिरोलिएलान्, तर
समाचार कसै सुनिँदैन, सुन्न सकिँदैन । 

मुलुकवासीहरू विकास चाहन्छन् । विकासका लागि परिश्रम चाहिन्छ, परिश्रम भएपछि प्रयोग
गर्ने जमिन चाहिन्छ । राष्ट्र भन्नु समष्टिमा जनता हो र जनताको जमिन भन्नु देश हो ।
अर्को पाटोबाट हेर्दा विकास रोप्ने जमिन छ, तर परिश्रम छैन भने त्यहाँ राष्ट्र फल्दैन,
शान्ति फुल्दैन, विकास मौलाउँदैन । त्यसका लागि राष्ट्रमूलीहरूले मतैक्यता जाहेर गरी
राष्ट्ररूपी रेडियोमा जनपरिश्रमरूपी बेट्री हाल्नैपर्छ । त्यसबाट पनि विकास फल्छ नै भन्न
सकिँदैन । किनभने राष्ट्ररूपी रेडियोमा विकास र विनाश नामका स्टेसनहरू हुन्छन्, कतै
रेडियोको स्टेसन विनाशमा लाग्यो भने निःसन्देह मुलुक विनाशको भड्खालोमा जाकिन पुग्छ । 

हामीकहाँ राष्ट्र मृत्युको सहज वरणजस्ता त्याग र बलिदानको उत्कर्ष धुनमा घन्किसकेको
हो/थियो । सायद मृत्युवरण दर्जाको ठूलो परिश्रम अर्को छैन होला । सार्वजनिक हितका
लागि टाउको फुटाउनु, जेलमा बस्नुजस्ता कृतहरूलाई त हामी उत्कृष्ट बलिदानका रूपमा लिने
गर्दछौँ । त्यसैले त विभिन्न आस्थाका नेतृत्व तहका महानुभाव मुलुक निर्माणका खातिर आफ्ना
वैयक्तिकताहरू थाती राखेको स्वाङ पार्दछन् । यथार्थता सर्वग्राही हुँदोरहेनछ क्यारे ! आज
वास्तवमै नेताहरूले सार्वजनिकतामा नभई वैयक्तिकतामा आफ्नो पद, प्रतिष्ठाको उपयोग
गरिदिँदा मुलुक इष्ट गन्तव्यतर्फको यात्रारम्भसम्म गर्न नसकेको प्रतीत हुन्छ ।

देशलाई विकासको निकास दिन जीवन बलिदानको इन्धनमा घन्किसकेको मुलुकी रेडियोमा स्टेसन
मिलाउन अब त विलम्ब भैसके जस्तो लाग्दछ । जनताले मुलुकको विकास र शान्ति चाहेका छन्
भन्ने महसुस गर्ने बेलासमेत अब घर्किनै थालेको छ । कतै जनताले रेडियो आफ्ना हातमा खोसेर
लिने अवस्था नआओस् भनेर राजनेताले मनन गर्नुपर्ने समय आइपुगे जस्तो देखिन्छ । श्रीलङ्कामा
नेताविहीन जनउभारले वास्तवमा राष्ट्रको रेडियो खोसेकै हो । त्यसैले मुलुक हाँक्ने हिम्मत
गरेको राजनेताले मुलुकी रेडियोको स्टेसन विकासतर्फ लगाउन जरुरी हुन्छ । यदि त्यति स्टेसन
मिलाउने मात्र काम गरेमा पनि मुलुकले विकासको गति लिन सक्छ । किनकि त्याग र बलिदान
पूर्वोल्लिखित रूपमा भइसकेकै हो र आवश्यकतामा नहोला भन्न सकिन्न । 

यस मानेमा सभापति शेरबहादुर, अध्यक्ष केपी, अध्यक्ष प्रचण्ड, अध्यक्ष माधव, उपेन्द्र,
महन्त, आदिलाई नेपालरूपी रेडियोका मालिक मानिएको छ र उनीहरूले पनि यसलाई
अन्तरहृदयदेखि स्वीकार गर्नुपर्छ । अनि ज्यानको बाजी लगाएर विकास रोप्यौँ भने अर्थात्
विकासको स्टेसनमा रेडियो घन्काउन सक्यौँ भने जाबो डेढ लाख वर्गकिलोमिटरको क्षेत्रफललाई
वास्तवमै चार वर्ण छत्तीस जातको फूलबारीमा परिणत गर्न धेरै समय लाग्नेछैन ।
यसलाई पृथ्वीनारायण शाहको दूरदर्शिताका रूपमा मात्र नसोची हाम्रो अमूल्य विविधताको
रूपमा परिभाषा गर्नु सान्दर्भिक हुनेछ ।

भौगोलिक वैविध्य प्राकृतिकतारूपी इन्जिनमा नेपाली जनताको परिश्रमरूपी इन्धन मिलाएर
मुलुकी रेडियोमा विकासे स्टेसन मिलाउने जिम्मा स्पष्टतः राजनेताहरूको हो र सम्पूर्ण जनता
शान्तिपूर्ण विकासको माग गरिरहेको वर्तमानमा यो नै उत्तम निकास हो जसका लागि अब
ढिलाइ गरिनुहुन्न । प्रधानमन्त्रीय भूमिका सम्हालेका शेरबहादुरले वर्तमानमा अब मुख्य मूलीका
रूपमा सम्पूर्ण राजनीतिक शक्तिहरूलाई आ-आफ्ना परिलक्ष्य तथा विषयगत योजना, नीति एवम्
कार्यक्रमहरू तयार पारी पेस गर्न आह्वान गर्नुपर्छ । कार्यक्रम पेस गर्न आवश्यक
समयावधिसम्म रेडियो, टेलिभिजनको एक मात्र कार्यक्रम भनेको राजनीतिक दलहरूको विषयगत
नीति तथा कार्यक्रमको प्रस्तुतीको प्रत्यक्ष प्रसारण गर्ने हुनुपर्छ, ता कि 'अँ ! यतिबेला
यो दलको यो विषयको नीति तथा कार्यक्रम प्रसारण हुँदै छ\' भन्ने जानकारी
सर्वसाधारणलाई प्राप्त हुन सकोस् । बरू यसको समयतालिका प्रधानमन्त्रीको अध्यक्षतामा
बस्ने समितिले तय गरी वर्तमानमा घन्टा--घन्टामा समाचारका नाममा प्रसारण गरेजस्तै कुन
दलको कुन विषयको प्रस्तुति कतिबेला ? भन्ने व्यहोराको जानकारी रेडियो, टेलिभिजनबाट
गराउनु उपयुक्त हुनेछ । फेरि एउटा विषय क्षेत्रको प्रस्तुति सबै दलहरूको एकैचोटि याने क्रमशः
प्रसारित समयतालिकाबमोजिम गराउँदा जनताले तुलनात्मक रूपमा तत् विषय--क्षेत्रमा आफ्नो
बुझाइको प्राथमिकता तोक्न सहज हुनेछ । यसमा भूमिगत दलहरूको कार्यक्रम पनि पेस हुनुपर्छ
। 

'अब पनि नेपाली मस्तिष्कहरू ०७-८ सालतिरकै जस्ता छन्, संविधान लेख्ने होस् वा
प्रशासनयन्त्रको जग हाल्न होस् विदेशी बुचहरूकै मुख ताक्नुपर्छ ..' सोचिनु सरासर गल्ती हुनेछ
। के नेपाली भूमिबाट नयाँ प्रयोगारम्भ हुन हुँदैन र ? अन्यान्य राष्ट्रहरूले गरेका प्रयोगकै
नक्कल गर्नैपर्ने नेपाली नियति हो र ? भाषणमा नेपाली आफ्नो भाग्यको फैसला आफैँ गर्न सक्षम
छन् भन्ने, तर व्यवहारमा टाउकेहरूकै सनक थोपर्ने ? होइन भने आजको विकासप्रतिकूलको रोगको
उपचारतर्फ किन सोचिँदैन ? तसर्थ २--३ महिना लगातार गरेर भए पनि सम्पूर्ण राजनीतिक
शक्तिले आ--आफ्ना परिलक्ष्य, लक्ष्य, नीति तथा कार्यक्रमको प्रत्यक्ष प्रसारण सक्नुप¥यो ।
त्यसपछि जनतालाई निर्णयको अवसर प्रदान गर्नुप¥यो । त्यसरी प्राप्त भएको व्यवस्थामा
बल्ल गणतन्त्र, जनतन्त्र, प्रजातन्त्र, लोकतन्त्र जे भनिए पनि जनइच्छाको कदर भई
राजनीतिक व्यवस्थाको सबल जग बस्नेछ र निर्धारित नीति कार्यान्वयनबाट मुलुकको मुहार
फेर्न सहज हुनेछ । 

त्यसकारण, अब सबै कुरालाई थाती राखी मानवको जिजीविषालाई पहिलो प्राथमिकता
दिइनुपर्छ । त्यसका लागि देशरूपी रेडियोको स्टेसन जुनसुकै सर्तमा पनि विकास र शान्तिमा
मिलान गनुपर्छ । अहिले त विकास र विनाश, शान्ति र हिंसाको दोभासे स्टेसनमा रेडियो
बजिरहँदा जनता असरल्ल परेका छन् । सामयिक विचार शीघ्र गरियोस् । 

-- अमृतनगर, कीर्तिपुर
