**अस्लिलता, विकृति र इन्टरनेट सेवा**

मौसम ठण्डी थियो । शायद पौष महिना होला । बाउले लिभिङ् रुममा बसेर टेलिभिजन हेर्दै
थिए । ३।४ कक्षामा पढ्ने छोराले आफ्नो गृहकार्य सकेपछि 'कार्टुन' हेर्न दौडँदै बुवा भएको
ठाउँमा गयो । बाउले फेसन टिभी हेरिरहेका रहेछन् । 'बिकिनी'को प्रचार-प्रसारका हेतु
नौजवान तरुनीहरु 'क्याटवाक' गरिरहेका थिए । छोराले कोठा प्रवेशसँगै 'कार्टुन' हेर्ने रहर
पोख्यो । तिनै क्याटवाकका दृष्यहरुमा लट्ठिएका बाउले टिभी स्क्रिनबाट आँखा नहटाई 'छोरा
! मान्छे कति गरिब रहेछन् हेर त ! यस्तो जाडोमा पनि त्यस्ता कपडा लगाएका !\... यो
हेरिसकेपछि बाबुले कार्टुन हेर्ने है ! अहिले छोरो गएर पढ ल !\...' भनेछन् । अनुशासित
छोरा पनि आँखा टिभीतिर राख्दै कोठा बाहिरिएछ । ढोकानेर पुगेपछि बुवालाई 'बुवा
यीभन्दा गरिब मान्छे आए भने मलाई पनि डाक्नु होला है ! मपनि हेरुला ...' भनेछ रे !

हुनपनि बालकदेखी बृद्धसम्म, अमिवादेखि ह्वेलसम्म, विद्वानदेखि बहुलाहासम्म भनौं हरेक
जीवजन्तुदेखि वनस्पतिसम्म सन्तानोत्पादनको कर्म प्रकृत हिसाबले सुसञ्चालित छ । शायद
फरक-फरक उमेरमा होला -- यौनचेत विकास भएपछि मृत्युपर्यन्त सबैमा फरक हैसियतमा
सन्तानोत्पादन कर्मलिप्सा विद्यमान रहको पाइन्छ । त्यैभएर नै त होला -- उपर्युल्लिखित
प्रसङ्गमा छोराले कपडा नै लगाउन नसक्ने गरिब आए भने मलाई पनि डाक्नुहोला भनेको ! फेरि
यही विषय हो -- हाम्रो संस्कारमा खुलेर लोग्ने-स्वास्नीबीच पनि कुरा नहुने विषय ।
व्यहोरा जति गोप्य राख्यो, उति महत्वपूर्ण एवं कौतुहलको विषय बन्दछ । साविकमा आमाहरुले
गोलिगाँठाहरु नदेखाउने गरी धोती लगाउने हुँदा पिंडौला, घूँडासम्म दृष्टिपात हुँदा पनि
पौरुषीय आवेग स्त्रीआलिङ्गनको मनीषासँग जुर्मुराउँथ्यो भने अचेल छोरी-बैनीहरुले नै साँप्रा
देखिने गरी मिनी स्कर्ट लगाउन थालेपछि सनातनी यौनावेग मस्तरिएको पाइन्छ । यस्तै
व्यहोरा स्त्रीसुलभ हिसाबले पनि केही प्रतिक्रियाहरु होलान्, सोधेर लेख्ने काम नगर्नु र
आफूमा उल्लिखित पुरुषसुलभ प्रतिक्रिया मात्र लेख्न सकिनुलाई कसैले अनर्थ नलगाइदिनुहुन
प्रथमत: अनुरोध गर्नु कर्तव्य ठहर्‍याउँछु ।

यो सन्दर्भको अहिलेको अवस्था अझ अघि बढेको प्रतीत हुन्छ । प्राय: नवयुवाहरुसँग अचेल
'स्मार्ट फोन' हुने गरेको पाइन्छ । खानामा 'जङ्क फुड' नखाने हो भने **पाखे** र
'सामाजिक सञ्जाल'मा अनुबन्धित नहुने हो भने **कोर्काली**को संज्ञासँगै *'हाँसको हुलमा
बकुल्लो'* बनिने अवस्था विद्यमान छ । परिणाम अभिभावकहरुलाई चित्त बुझाएर होस् वा
घुर्की लडाएर होस्, अचेलका केटाकेटीहरुले पकेट खर्च लिएकै हुन्छन् । यसमा अभिभावकहरुको
अव्यक्त प्रतिस्पर्धा हुने गरेको पाएन्छ । *उसकी छोरीले यति लग्छे* भने *हाम्रो छोरालाई
यति किन नदिने ?* अब त्यही खर्चले फुर्सद भयो कि मोवाइल सेट निकाल्ने, फेसबुक,
इष्टाग्राम, ट्विटर, भाइवर, म्यासेञ्जर आदि-आदिमा प्रवेश गर्ने गरेर नेपाल टेलिकमको
व्यापारमा सहयोग पुर्‍याएकोछ । नभए नाइट प्याकबाट फिलिम डाउनलोड गर्‍यो, अनि अरुले
जेसुकै गरुन्, आफुले फिलिम हेर्‍यो । प्राय: घरमा अति भएपछि पोखिने सनकी परिवेशबाहेक मुर्दा
शान्ति छाउन थालेकोछ ।

विदेशतिर बस, मोटर, रेल, जहाज, हवाइजहाजहरुमा कोही पनि बोल्ने, हाँस्ने केही नगरी
आ-आफ्नै धुनमा व्यस्त हुन्छन् भन्थे, कुरा त यसो पो रहेछ, जुन अहिले हाम्रो घरभित्र समेत
भत्रिइसकेकोछ । शहरमा त पाहुना आएपनि 'नेटको पासवर्ड के होला ?' भन्ने प्रश्नको उत्तर
**रेडिमेड** राख्नुपर्ने भैसकेकोछ । माथिल्ला अनुच्छेदका व्यहोरा प्रवेशको रहरले उछार
नदिएको भएपनि *'एउटा जरुरी इमेल गर्नु थियो ...'* भन्दै इन्टरनेट नराखिएको घरमा रहेछ
भने *'ठीकै छ नभए डाटा चलाउँला !'* भनेर साविकका अर्ग्यानिक (?) भलाकुसरीका
प्रसङ्गलाई विस्थापन गरिसकिएकोछ । गाउँमा पनि अधिकाँश युवाहरु वैदेशिक रोजगारीका
खाँतिर विदेश पलायन (?) भएकाले सामान्यत: बाउआमासँग साप्ताहिक र श्रीमती
छोराछोरीसँग दैनन्दिक हिसाबले कुराकानी गर्न नेटको सुविधा जोडिएकै हुन्छ, नभएपनि
**डाटा**को उपयोग त छँदैछ । अब त केटाकेटीलाई फुल्याउने अचुक साधन नै मोवाइल बनेकोछ,
भला त्यसको प्रतिकूल प्रभाव त्यो शिशुमा जेसुकै किन नपरोस् ।

यसरी हुर्केका नवयुवाले विश्वलाई पकेटमा बोकेर हिंडेकाछन् । यसबाट विश्वमा घटेका पल-पलका
खबरहरुबारे जानकारी राख्न सक्षम भए -- यो सकारात्मक पाटो । यति मात्र भए त केही
थिएन । तर सामाजिक सञ्जालप्रतिको अनुरागले प्रकृतिक ममताको अनभिज्ञता अनि मानवीय
संवेसनामा अनुभविएको स्खलनले घर-घरमा किशोरमनहरु विभिन्निन पुगेकाछन् । यसले घरमा
तथाकथित शान्ति भएपनि समाजमा हुन र गर्न नहुने भनी वर्जित गरिएका व्यवहारहरुको
कार्यान्वयनले सामाजिक उद्दण्डता मच्चाइरहेको पाइन्छ । सबै समय **डाटा** चलाउन नसक्नेले
फुर्सद भयो कि फिलिम हेर्न थाल्छ । कतिका लगानी गरेर मिल्दो पात्र छानी योग्य
निर्देशकबाट निर्देशन गराई तयार पारेको फिलिम -- एकपटक हेर्न सुरु गरेपछि अन्तिमसम्म
हेरौं-हेरौं जस्तो नहुने त कुरै भएन । बाउको उमेरमा त पहिलो अनुच्छेदमा उल्लेख भए बमोजिम
बिकिनी सुट पहिरेकाहरु हेर्न रहर लग्ने प्रसङ्गमा नौजवानहरुमा 'चोलीकी पिछे क्या हे ...'
भन्ने प्रकृतिका फिलिमहरु नै सुरुचीपूर्ण हुने नै भए । सबैमा समान सम्यमता हुन्छ भन्न कहाँ
सकिन्छ र ? कतिपयले फिलिमको स्टाईललाई व्यावहारीकरण गर्ने चेष्टा गर्दा घरायसी मात्र
हैन सामाजिक विच्छृङ्खलता सिर्जना भएको पाइन्छ । यस्तो आवेग चौबिसैघण्टा सञ्जालमा व्यस्त
रहनेहरुमा बढी हुन्छ । परिणाम समाजमा विभिन्न विकृतिका जघन्य अपराधहरु घटित हुन पुग्छन्
। अधिकारप्राप्त व्यक्तिहरुका सन्तानबाट भए आफ्ना सन्तानप्रतिको स्नेहभावले त्यस्तालाई
जोगाउने विविध प्रपञ्च रच्न पुग्दा समाज स्निग्ध हुन सकिरहेको पाइँदैन र हुँदैन पनि ।

अझ खतरा त के भयो भने -- विकिनी सुट हेर्ने रहर भएका बाबुहरुले 'प्रोनोग्राफी' हेर्न थाले
। छोराछोरीमा पनि जुनकुनै हिसाबले त्यस्तोमा दृष्टि परेपछि झन् कौतुहलता सिर्जना हुने नै
भयो । नेपाल टेलिकम लगायतका दूरसञ्चार माध्यमहरुले सस्तोमा **'नाइटप्याक'** को
व्यापार गर्दा रातभर नसुती 'सर्च' गर्न थाले, पत्तालगाए अनि हेर्न थाले, लागु गर्न थाले
। गर्न त प्रोनोग्राफी साइट बन्द गरियो सरकारी हिसाबले तर छड्के प्रवेशका ज्ञाता
नयाँपुस्ताले त्यो साइटमा छिरेरै छाड्यो, अब केको पढाइ ? केको कार्यालयको काम गराई ?
केको घरायसी सरोकार र इमान्दारिता ? केको नातागोता, इष्टमित्र ? सबै सम्मै भयो । मन
मिले जसले जसलाई जे गरेपनि आधुनिकताको खोलले लाज छोपिदिन थाल्यो । अनि यस्तो
युवाशक्तिको विकृत मनस्थितिले ***'समृद्ध नेपाल, सुखी नेपाली'*** को लक्ष्यभेदन गर्न सक्ला
त ? नि:सन्देह सक्दैन । यो हिसाबले त बहुत दुरुह र दुर्लङ्घ्य लाग्दछ -- हाम्रो लक्ष्य !

त्यसो भए के गर्ने त ? दूरसञ्चार मिडियाले बढी राजस्व तिरेकाछन् भन्दैमा कस्तोसम्म व्यापार
गर्न इजाजत दिने भन्ने मापदण्ड तुरुन्तै बनाइनु पर्‍यो । जसमा बेलुकाको समय फुर्सदको हुँदा
ज्यादै सस्तो 'डाटाप्याक' भनेर प्रचार त गर्नै भएन, यसलाई सनातनीले खरिद गर्नै नसक्ने
गरी उच्चदर तोकिनुपर्‍यो । चाइनाले 'फेसबुक'लाई बन्देज गरेपनि चाइनिजहरुले छड्के प्रवेश (?)
गरेर प्रयोग गरेकै पाइन्छ । हामीकहाँ पनि सरकारले 'प्रोनोसाइट' बन्द गरेकोछ, जुन आफैंमा
प्रशंसनीय कार्य हो । तर यसो गर्दैमा 'भिपिएन्'बाट प्रवेश गरी भररात अनिंदो बसी
युवामन दिनभर सामाजिक अनहोनीतिर नलागेको होला भन्ठान्नु 'सरकारका ओहोदाधारी'ले
बुझपचाएको मात्रै ठहर्छ । समग्र धर्ती नै वर्तमान अवस्थामा आएको सन्दर्भमा सबैलाई सबै
चीजको बन्देज लगाउन सम्भव छैन नै । तसर्थ दूरसञ्चारका माध्यमहरुले 'डाटाप्याक' मध्ये पनि
एनटिसिको 'नाइट डाटा अनलिमिटेड' जस्तै एनसेल, स्काइ लगायतका सर्वसुलभ र सस्ता
डाटाप्याकको दर अतिउच्च कायम गर्नु उपयुक्त देखिन्छ । परिणाम त्यो डाटाप्याकलाई धनाढ्य
र तिनका सन्तानहरुले मात्र किन्न सकुन्, जसको हिस्सा समाजमा एकहातका औंला बराबर पनि
छैन । अनि बल्ल अश्लील साइटहरुमा लगाएको बन्देज काययावी हुनेछ । अन्यथा प्राकृतिक एवं
जैविक क्षुधा तृप्तिहेतु जो जसले जे पनि गर्न अग्रसर नहोला भन्न सकिन्न । पछि समय घर्केको
भनेर पछुताउनुलाई जिम्मेवारतहको नाहाजानी, बुद्धिहीनता ठहर्नेछ । तसर्थ समयमै समाजलाई
विच्छृङ्खलता एवं विकृतिबाट जोगाउन पहल गरिहालौं ।

...सके सपारौं, नसके नबिगारौं...

हामी सबैको कल्याण हवोस् ।

कीर्तिपुर-२, अमृतनगर
