**छाउपडी गोठ नभत्काई सुधार गरे राम्रो होला कि !**

*\"हामी नाहाँदा हौं हो माइठर, एकछिन पुड्डो हौ \... \... \"*

यो झण्डै चारदशक पहिले वि.सं. २०३८ तिर मुगु जिल्लामा अध्यपान कार्यमा संलग्न रहँदाको
प्रसङ्ग हो । शनिबारका दिन हामी शिक्षकहरु नुहाउन नाउलातिर (पानीको धारातिर)
पानी तताउन तामाका ताउला लिएर जान्थ्यौं । त्यही नाउलामा महिनावारी भएका
युवतीहरुले नुहाउँदै गरेको समयमा हामी आएको आभाष पाएपछि हामीलाई भनेको व्यहोराको अंश
हो -- **हामी नुहाउँदैछौं है मास्टरसाहेव ! एकछिन त्यतै बस्नोस् है ।**

*\'कइतो मस्हिनु गडी बुन्या होला प ! धागो, तान कस्हो गडी बुनाउँदा हुन्ना त
?\...\'* लोग्नेमान्छेहरु ठण्डी मौसममा भाब्ड (नैनीताल, कतर्निहाघाट, कालापाहाड आदि)
तिर गएर ल्याएको काँचो धागोलाई आफैंले तान बनाएर आफैंले ठेटुवा (काँचो धागोबाट बुनेर
बनाइएको) बुनेर चोलो, गुनियो, आँगो (युवतीहरुले लगाउने गाउन ?) बनाएर लगाउने गर्दथे ।
उही महाकवि लक्ष्मी प्रसाद देवकोटाले \'मुना मदन\'मा भने जस्तै *\'आफैंले खन्छ, आफैंले
खान्छ, दिएर खाँदैन \...\'* कपडा सामान्यतया एकजोरभन्दा बढी नहुनु स्वभाविकै देखिन्थ्यो
। कर्णाली बाहिरबाट गएका हामीले लगाएका कपडाहरु छामेर मुगालहरुले भन्ने गर्थे --
**कस्तो मसिनो गरी बुनेको होला त ! धागो, तान कसो गरी बनाउँदा हुनन् त ? \... ।**

*आवश्यकता नै आविष्कारको जननी हो* भने जस्तै एकजोर मात्र लुगा भएकाले कुनैपनि हिसाबले
नुहाउँदा कपडा रुझाएपछि फेर्ने अर्को कपडा नहुँदा उनीहरु नाङ्गै नुहाउँथे होला । आपसमा
नाङ्गै हुँदा पनि शायद सरम नमान्दा हुन् कि ? त्यही भएर माथिको शुरुको वाक्य भन्न वाध्य
भएको स्पष्ट हुन्छ ।

महिनावारी हुनुलाई हाम्रा अग्रजहरुले ***\'रजस्वला हुनु\', \'तर्कनु\', \'नछुने हुनु\',
\'छुईहुनु\'*** जस्ता शब्दावली प्रयोग गरिआएको पाइन्छ । महिनावारी भएका बेला सबैसँग
नछोइई रगत बगुञ्जेल अलग्ग बसेर सनातनी कार्यहरु पनि नगरी आराम गर्ने सन्देश दिएको जस्तो
लाग्छ । हाल विज्ञानले पनि मसिन्याएर महिनावारी भनेको महिलाहरुको पाठेघरमा जम्मा
भएको दूषित रगत मासिक हिसाबमा बाहिरिने प्रक्रिया हो र त्यो रगत सामान्यभन्दा बढी
विषाक्त हुन्छ भन्ने व्यहोरा प्रमाणित गरेको पाइन्छ । यस्तो अवस्थामा परिवारका सबै
सदस्यहरुसँग सनातनी रुपमा हेलमेलिंदै घरायसी काम गर्नु स्वास्थ्यका हिसाबले पनि उपयुक्त नहुने
नै देखिन्छ । त्यसकारण यही प्रयोजनका लागि महिनावारी भएका महिलाहरुलाई उही घरमा
पनि छुट्टै कोठाको व्यवस्था गरिएको हुन्थ्यो । सामूहिक हिसाबले अलग बस्नका लागि
गाउँ-गाउँमा \'छाउपडीगोठ\'हरु निर्माण गरिएको पाइन्थ्यो । यही भएर होला कर्णालीतिर
महिनावारी हुनुलाई \'गोठ बस्ने\' पनि भनिएको जस्तो लाग्छ । ती कोठा वा गोठमा
पर्याप्त प्रकाश पनि हुँदैनथ्यो । जसको परिणाम सुत्केरी वा महिनावारी हुँदा बगेको रगतको
आलो रुप नदेखिने भयो अनि सुकेपछि सामान्य \'टाटो\' जस्तो मात्र देखिने हुँदा आफैंमा कम
फोहोर लाग्ने भयो । यस्तै कारणले पनि ठण्डीठाउँतिर छाउपडीगोठमा बस्ने गरिएको हुनसक्छ ।

यसो भनेर यो बसाइ उपयुक्त भन्न कदापि खोजिएको हैन । तर जोसँग दुईजोर कपडासम्मको
व्यवस्था छैन । माइनस बाइस डिग्रीसम्मको चिसो (२०६५ सालमा हुम्लामा पङ्तिकारले अनुभव
गरेको उच्चतम चिसो अवस्था) हुने वातावरणमा फोहोर सफाइका लागि नुहाइरहन सकिने अवस्था
अनि व्यवस्था पनि छैन । सल्लीपिरल (सल्लाका सुकेका पात) बिच्छ्याइएका गोठमा गुटमुटिएर
सुत्नु आफैंमा सहज पनि छैन । परिवारका सदस्यहरुसँग सँगै बस्नभन्दा अलग बस्नु राम्रो हुने
व्यहोरा विदित गराइएको तत्कालीन अशिक्षित मस्तिष्कमा छुइभएका बेला (महिनावारी भएका
बेला) घरैमा छोइछिटो नबारी सँगै बसे नारान गोसाइय (भगवान) रिसाउने व्यहोरा घुसाइएको
थियो । सोही व्यहोरा हालसम्म पनि संस्कारका रुपमा मगजमा पीच बनेको जस्तो लाग्छ । जुन
तुरुन्तै उप्कने पनि हैन । वर्तमानमा पढालेखा, जानेबुझेकाले महिनावारी बारिरहनुपर्ने विषय
हैन भनी सामाजिक जनचेतना फैलाइरहेको अवस्था छ । चेतनामा दिइएको सारलाई कार्यान्वयन
गर्न सरकारी तवरबाटै \'छाउपडीगोठ\'हरु भत्काउने अभियानै सञ्चालन गरिएको प्रतीत हुन्छ
। यो छुईप्रथा उन्मूलन गर्ने प्रयासले त्यहाँका युवा मस्तिष्कमा *तातोदूध निल्नु न ओकेल्नु*
जस्तो भए झैं लाग्छ । किनभने निलौं भने दूध तातो हुँदा पोल्छ अर्थात् छाउपडीगोठ भत्काई छुई
नबारी सबैसँग घर सँगसँगै बस भन्ने व्यहोरा मानौं भने देउता रिसाउँछन् कि भन्ने डर मनबाट
हट्न सकेको छैन अनि ओकेलौं भने दूध जस्तो अमृतको कसरी दुरुपयोग गर्नु अर्थात् फोहोर र
खतरायुक्त गोठमा नबस भनी सरकार र सरोकारी अधिकारवादीहरुले चलाएको अभियानलाई
कसरी इन्कार्नुको द्विविधा विद्यमान रहेको अवस्था स्पष्ट देखिन्छ । यसर्थ उल्लिखित
व्यहोराहरुलाई मनन गरी समुचित निकासको पहल पनि भैरहेको छैन जस्ता असमाञ्जस्यताबाट
अहिलेको अवस्था गुज्रिरहेको महसुस हुन्छ ।

हाम्रै स्याङ्जातिर पनि महिलाले नछुने भएका बेलामा दूध, मोही खानु हुँदैन; फलफूलका,
झालपातका बोटहरु छुनु हुँदैन भन्ने गरिन्थ्यो । उनताका कर्णालीतिर त बिहे भएर गएकी छोरी
र ज्वाईंले समेत कैली गाई, भैंसीको दूध पनि खान हुँदैन भनिन्थ्यो । त्यतातिर देउताको नाउँमा
माडु (मन्दिर) मा सात फन्को घुमाएका पशुलाई कैली गाई, भैंसी भनिन्थ्यो । हाम्रै तहबाट
आफ्नै अर्धाङ्गिनीहरुलाई महिनावारी भएपनि अलग्ग बस्नु पर्दैन भन्दापनि स्वीकार्दैनथे ।
त्यसका लागि कतै कुनै देवी मन्दिरहरुमा *\'आज देवी रजस्वला भएकीछन्, दर्शन चल्दैन\'*
भनिएको छ र हाम्रो घररुपी मन्दिरकी देवीकी प्रतीक तिमी महिनावारी भएकीले छोइछिटो
बारेर अलग्गै बस्नु पर्छ ? भनी अर्थ्याउने प्रयास गरिरहँदा शहरको डेरामा बसाइ छोटो
साँघुरो पनि भएकोले बहुत असजिलोसँग सहबसाइमा परिणत गरिएको हो । जसमा नेवार, गुरुङ्,
मगर आदि महिनावारी नबारिने समुदायको घरमा डेरा गरी बसेका बेलामा *\'माथि घरभेटी
भाउजू नछुने भएका बेलामा टङ्की खोलिदिएर पठाएको पानीले पूजास्थलका अङ्खारीमा भरेर पूजा
गर्दा पनि पूजा हुनसक्छ भने कति सरल, सहज भगवान/भगवती हुन् -- तिम्रा ?\'* भनिने
प्रसङ्गले पनि अर्धाङ्गिनीहरुमा आधुनिकता भित्र्याउन सहायकसिद्ध भएको महसुस हुन्छ ।

जेहोस्, प्रस्तुत भूमिकाका व्यहोराहरुलाई नजरअन्दाज गरेर वर्तमानमा चलाइएको छाउपडी
प्रथा हटाउन छाउपडीगोठ भत्काउने अभियान असमाञ्जस्यपूर्ण बनेका दृष्टान्त हरेकजस्तो
छापाहरुमा दृष्टिगोचर हुने समाचारहरुबाट स्पष्ट हुन्छ । तसर्थ, छाउपडी प्रथा उन्मूलनका
लागि पहिलो चरणमा छाउगोठहरु हटाउनभन्दा सुधार गर्दा अभियान सफल होला कि कि भनी
निम्नानुसारका सुझावहरु पेश गरिएकोछ । यी सुझावहरुलाई आवश्यकता अनुसार परिमार्जन गरी
लागू हुने अपेक्षाकासाथ यहाँ प्रस्तुत गरिएको हो ।

यो प्रथा अधिकाँशत: चिसो वातावरण भएका स्थानहरुमा कायम रहेको पाइन्छ । यो कटु सत्य
व्यहोरालाई अभियानकर्ताहरुले मनन गर्नु पहिलो कर्तव्य ठहरिनुपर्छ । किनभने महिनावारी
हुँदा रक्तस्राव हुने र त्यसको पूर्ण सफाइ बेगर सबैसँग बस्नु परिवार र स्वयं आफूलाई पनि
उपयुक्त देखिंदैन । फेरि, यस्तो वातावरणमा चाक्ला-मुग्ला-अग्ला घरहरु पनि हुँदैनन् । जहाँ
सरसफाइ कायम गरेर सबैसँग बस्ने सुग्घरता सम्भव छैन । त्यसैले महिनावारी भएका बेलामा बस्ने
छुट्टै घर हुनु आफैंमा उपयुक्त देखिन्छ । बरु सरकारी तवरबाटै टोल-टोलमा कम्तीमा एउटा नत्र
जनसंख्याको आधारमा बढी **सामुदायिक घर**हरुको निर्माण गरेर शौर्यप्रणालीबाट पानी
तताउने बन्दोवस्त मिलाउनु अत्युत्तम हुने देखिन्छ । त्यसो भयो भने स्वभावत: राष्ट्रकविले भनेझैं
*'को भन्छ र नराम्रो छु, नजाती कुन भन्छ र ?'* भन्ने व्यहोरा रजस्वला उमेरका युवतीहरुले
हरेक बिहान वा आवश्यकता अनुसार स्नान गरी नि:सन्देह लागू गर्नेछन् । ती सामुदायिक
घरहरुमा साबुन, तौलिया, प्याड लगायतका आवश्यक सामानहरुको पनि व्यवस्था मिलाउनु पर्छ
। त्यसैगरी सके त वातानुकूलित कक्ष नभएमा मौसम अनुसार आगो ताप्न दाउराको बन्दोवस्त हुनु
अनिवार्य देखिन्छ । यदि यसो गरियो भने ती सामुदायिक घरहरुमा महिनावारी भएका बेलामा
समउमेरीहरु जम्मा भई आपसमा मनका भावनाहरु शेयर गरी समाजबाट रुढीवादिता हटाउन
आफूहरुलाई सक्षम बनाउन सक्छन् । जुन व्यहोरा महिनावारीका बेलामा अलग्ग नबसी घरैमा
बसेपनि भावनाको आदान-प्रदान र त्यसबाट समाज सुधारको सम्भावना देखिंदैन । बरु ती
घरहरुमा महिनावारी भएकाहरुलाई स्वास्थ्य अनुकूलको खानाको आपूर्ति व्यवस्था स्थानीय
सरकार वा स्तरबाट मिलाउनु उपयुक्त देखिन्छ । *अभावले अप्रियता पनि निम्त्याउन सक्ने*
हुनाले सरोकारवाला अधिकारकर्मीहरुले सामयिक प्रशिक्षण र ठोस अनुगमन गरी स्थानीय
सरकारसँग समीचीन समन्वय गर्नुलाई अनिवार्य बनाइनु राम्रो हुनेछ ।

तसर्थ, छाउपडी प्रथा हटाउने नाममा छाउगोठहरु भत्काउँदैमा युवा मस्तिष्कबाट संस्कारी छाप
नमेटिएका प्रसङ्गहरु बाहिरिएकाले प्रथा उन्मूलनको लक्ष्यभेदनका लागि उल्लिखित अन्तरिम
व्यवस्था मिलाउनु ठीक देखिएकाले *'हिंड्नै नजानी दौडनु'* भन्दा *'हजार माइलको यात्राका
लागि उपयुक्त जँचेको एक पाइलाबाट प्रारम्भ गरौं'* भनी लागू गर्दा वेश होला । व्यहोरा
उपयुक्त ठहरिए सरोकारवालाहरुले लागू गरौं ।

**...सके सपारौं, नसके नबिगारौं...**

*#हामीसबैकोकल्याणहवोस्#*

२०७६ माघ १ गते

**कीर्तिपुर-२, काठ्माडौं ।**
