सन्दर्भ : सङ्घीयताको कार्यान्वयन

**यसो गर्न पाएको भए !?**

नेपाली धर्तीमा राजनेताहरुको दीर्घ प्रयासपछि सङ्घीय लोकतान्त्रिक गणतन्त्र बहाल भएको
पनि दशकपार भैसक्यो । अन्यान्य मुलुकहरुको तुलनामा अल्पावधिमै सङ्घीय संविधान निर्माण
भयो । सोही बमोजिम सङ्घ, ७ वटा प्रदेश, ७७ वटा जिल्ला, ७५३ वटा स्थानीय
सरकारहरुको निर्वाचन सम्पन्न भएको पनि एक वर्ष व्यतित भैसकेकोछ । यस अवधिमा जे जसरी
भएपनि सबैतहका सरकारहरु सञ्चालनमा छन् । अपेक्षित प्रतिफलको आँकलन गरिहाल्ने बेला भएको
पनि छैन रपनि असीमित जनचाहनाहरुको अजिङ्गरे मुखमा झिंगाको आहारा प्रतिपक्ष लगायतका
लागि 'कछुवाको गति' भनी आलोचना गर्ने विषय बन्न पुगेकोछ भने 'गाउँ-गाँउमा
सिंहदरवार'को भावनालाई जनसमुदायले आन्तरिकीकरण गरिनसक्दा 'आइसवर्ग'को पानी भित्रको
९० प्रतिशतमा भएको काम मनन हुन सकिरहेको छैन । यसका लागि राजनेताहरुमा पनि मतैक्य
जिम्मेवारीबोध नहुँदा 'गर्नेहरुका लागि के-केन गर्‍यौं' जस्तो र बाहिरबाट जुल्क्याउनेहरुका
लागि 'सङ्घीयता विरोधी काम हुन थाले' भन्ने जुहारी चलिरहेको देखिन्छ । वास्तवमा *'यसो
गर्न उपयुक्त होला'* भनी यथासमयमा व्यहोरा पेश गरिएको भएतापनि अधिकार प्राप्त
पदाधिकारीहरुको अकर्मण्यता एवं आफ्नै व्यहोरा उपयुक्त ठान्ने बौलाहा प्रभृत्तिले सङ्घीयता
कार्यान्वयनको गतिमा प्रवेग नथपिएकै हो । तसर्थ उबेलाको सुझाव कार्यान्वयन नहुँदा 'यसो
गर्न पाएको भए' भनी यो संस्मरणात्मक आलेख तयार गर्ने प्रयास गरिएकोछ ।

नेपालको संविधानले ७५३ वटा स्थानीय तहको आवधारणा संवोधन गरेपछि तत्कालीन
मन्त्रिपरिषद्ले सीमा क्षेत्र निर्धारण आयोगको गठन गर्‍यो । सो आयोगले यथासमयमै प्रतिवेदन
बुझाएपछि निर्वाचन आयोगले निर्वाचनको जिम्मेवारी उत्साहकासाथ निर्वाह गर्‍यो । संविधान
अनुकूल मन्त्रालयहरुको पुनर्गठन भयो । त्यसपछि नेपाल सरकारको तर्फबाट प्रधानमन्त्रीको
निकट सल्लाहमा मुख्यसचिवले --

राष्ट्रपति, सभामुख, प्रधानन्यायाधीश, मन्त्रीहरु, संवैधानिक निकायका प्रमुखहरु, नेपाल
सरकारका सबै सचिवहरु, विदेशी कुटनैतिक नियोगका प्रमुखहरु, सहयोगी निकायका
प्रमुखहरुसहितको भेला आयोजना गरी निम्नानुसारको प्रस्तुतीकरण गर्न पाएको भए --

- **[आभार, बधाई, शुभकामना र धन्यवाद ज्ञापन :]{.underline}**

  - हाम्रो आमन्त्रणलाई स्वीकारी सम्माननीय - राष्ट्रपतिज्यू, प्रधानमन्त्रीज्यू,
    सभामुखज्यू, प्रधानन्यायाधीशज्यू, माननीय - मन्त्रीज्यू, संवैधानिक निकायका प्रमुखज्यू,
    श्रीमान् नेपाल सरकारका सबै सचिवहरु, विदेशी कुटनैतिक नियोगका प्रमुखहरु, दाता
    निकायका प्रमुखज्यूहरुमा उपस्थितिका लागि हार्दिक आभार,

  - सीमाक्षेत्र निर्धारण आयोगले यथासमयमै ७५३ तहहरुको सीमा निर्धारण गरी नेपाल
    सरकारले स्वीकृत गरेकोमा मन्त्रिपरिषद् र आयोगलाई धन्यवाद,

  - सोही बमोजिमका सबै तहहरुमा व्यवस्थापिकाबाट पारित कानूनको परिपालना गर्दै सबै
    तहहरुको निर्वाचन सम्पन्न गरेकोमा निर्वाचन आयोग लगायत सम्बन्धित सबैलाई धन्यवाद,

  - सो चुनावबाट निर्वाचित प्रतिनिधिहरुलाई हार्दिक बधाइ अनि सफल एवं सिर्जनशील
    कार्यकालको शुभकामना,

- **[भौतिक संरचना व्यवस्थापन :]{.underline}** निर्वाचित जनप्रतिनिधिहरुलाई
  तत्काललाई कार्यालय सञ्चालनका लागि निम्नानुसार हुन उपयुक्त देखिंदा सोही अनुसार
  गर्न/गराउनु हुन अनुरोध छ ।

  - सो तहमा समावेश भएका साविकका स्थानीय निकायका भौतिक संरचनाहरुमध्ये स्थानीय
    सरकारले निर्णय गरी उपयुक्त भवनको प्रयोग गर्ने,

  - साविकका भवनहरु हालका वडा कार्यालय सञ्चालनमा उपयोग गर्ने,

  - अबको हकमा वडाको संख्या, जनचाप आदिका आधारमा कस्तो भवन आवश्यक होला भन्ने
    विषयमा शहरी विकास मन्त्रालयले चिन्तन गरी स्थानीय र प्रदेश तहका लागि उपयुक्त
    भवनको डिजाइन, ईस्टिमेट तयार गर्ने,

*सन्दर्भ सामग्रीका रुपमा साविकको सङ्घीय मामिला तथा स्थानीय विकास मन्त्रालयको
अनुभवका आधारमा स्थानीय निकायको वर्गीकरण बमोजिम 'डोलिडार'ले तयार परेको ढाँचा
प्रस्तुत गर्ने,*

- प्रदेश र स्थानीय तहका लागि उल्लिखित बमोजिमका भवन कहिलेसम्ममा निर्माण गरिसक्ने
  बारेमा मन्त्रिपरिषदबाट शीघ्र अवधि तोकिनेछ,

- सो समयसीमाभित्र भवन निर्माणका लागि लागत अनुमान बमोजिमको आवश्यक बजेट
  विनियोजन अर्थ मन्त्रालयले गर्ने,

- भवन निर्माणको कार्य सम्बन्धित सरकारहरुबाट गर्ने,

- अनुगमन, निरीक्षण, मूल्याङ्कन चाहीं केन्द्रतहको प्रधानमन्त्री तथा मन्त्रिपरिषद्
  कार्यालयबाट, प्रदेशतहको शहरी विकास मन्त्रालयबाट, जिल्लातहको शहरी विकासको
  कार्यजिम्मेवार प्रदेशतहबाट र स्थानीय तहको हकमा जिल्ला समन्वय समितिबाट गर्ने,

*भैरहेका भौतिक संरचनाहरुको अधिकाधिक उपयोग गरौं, आवश्यकतानुसार भवनहरुको पुनर्संरचना
गरौं । नयाँ निर्माण गर्दा कम्तिमा ५० वर्षसम्मको खाँचो पूर्ति हुने हिसाबले उपलब्ध
जग्गाको गुरुयोजना बनाएर मात्र निर्माण गरौं । योजना बनाउँदा प्रक्रियाउन्मुखता भन्दा
नतिजाउन्मुखतालाई ध्यान दिऔं ।*

- **[जनशक्ति परिचालन एवं व्यवस्थापन :]{.underline}** जनशक्तिका सम्बन्धमा
  निम्नानुसार हुन उपयुक्त देखिंदा सोही अनुसार गर्न/गराउनु हुन अनुरोध छ ।

  - साविकका स्थानीय निकायहरुमा कार्यरत नेपाल सरकार र स्थानीय निकायका
    कर्मचारीहरुलाई तत्कालका लागि सोही स्थानीय सरकार मातहर परिचालन गर्ने,

  - त्यसका लागि नेपाल सरकार तर्फको सबैभन्दा वरिष्ठलाई स्थानीय सरकारको सचिवको
    रुपमा काममा लगाउने,

  - स्थानीय सरकारको क्षेत्राधिकारको आधारमा साविकका कामको हकमा जिल्ला र
    सेवाकेन्द्रमा कार्यरत कर्मचारीहरुलाई र नयाँ कामको लागि सो कामसँग सम्बन्धित
    मन्त्रालय एवं निकायहरुले तुरुन्तै तदर्थ हिसाबमा भएपनि मिलाइहाल्ने,

  - सङ्घीय मामिला तथा सामान्य प्रशासन मन्त्रालयले आवश्यक नियमावली, निर्देशिका र
    कार्यविधिहरु उच्च प्राथमिकताकासाथ तयार पार्ने र अन्य सरोकारी मन्त्रालयहरुले
    सोही बमोजिम आफ्ना मातहतका कर्मचारीहरुलाई तोकिएको समयभित्र समायोजन गर्ने,

  - सङ्घीयता कार्यान्वयनको मुख्य पाटो -- कर्मचारी व्यवस्थापन भएकोले यसलाई उच्च
    प्राथमिकताकासाथ सक्रियतापूर्वक लागी सम्बन्धित मन्त्रालयहरुले आ-आफ्नो जिम्मेवारी
    सम्पादनका लागि चाहिने जनशक्तिमा हाल भैरहेको जनशक्ति घटाएर खूद आवश्यक
    जनशक्तिको आँकलन गर्ने र भैरहेका कर्मचारीहरूलाई अमुक स्थानीय सरकारमा आफ्नो
    विषयक्षेत्र अन्तर्गत परिआउने कार्यसम्पादन गर्न को कसलाई कहाँ खटाउँदा उपयुक्त
    हुनेहो, तोकिएको समयमा खटाई सोको जानकारी Central Personnel Agency का
    हिसाबले सङ्घीय मामिला तथा सामान्य प्रशासन मन्त्रालय मन्त्रालयलाई उपलब्ध
    गराउने,

  - हालका स्थानीय सरकारहरु सार्वभौम अधिकारसम्पन्न भएकाले तिनीहरुले साविकदेखि
    दिइआएका जनसेवाहरुलाई थप प्रभावकारी गर्ने आ-आफ्ना सेवाहरुको गरिनुपर्ने
    विस्तारसमेतलाई मध्यनजर गरी सङ्घीय मामिला तथा सामान्य प्रशासन मन्त्रालयले
    वडाको संख्या, जनचाप, कार्यभार आदिका आधारमा कति र कस्तो योग्यताका कर्मचारी
    आवश्यक होला भन्ने विषयमा सम्बन्धित मन्त्रालयहरुको उल्लिखित व्यहोरालाई मध्यनजर
    गरी स्थानीय र प्रदेश तहका लागि आवश्यक र उपयुक्त जनशक्ति योजनासहितको
    सङ्गठनात्मक अध्ययन प्रतिवेदन तयार पार्ने,

  - उल्लिखित प्रतिवेदनमा देखिएका अपुग कर्मचारीहरुको यथासमयमा पूर्ति गर्न स्थानीय
    सरकारहरुको निकट सम्पर्कमा रही लोक सेवा आयोगले आफैं वा प्रत्यायोजित अधिकार
    प्रयोग गर्ने व्यवस्था मिलाई यथासमयमा कर्मचारीको आपूर्ति गर्ने,

  - साविकदेखि नयाँ भर्ना भएका कर्मचारीहरुलाई आवश्यक ज्ञान एवं शीप दिन नेपाल
    प्रशासनिक प्रशिक्षण प्रतिष्ठानको नेतृत्वमा स्थानीय विकास प्रशिक्षण केन्द्र, महिला
    विकास प्रशिक्षण केन्द्रहरुले प्रशिक्षणको समय तालिका मिलाई तालिम आयोजना गर्ने,

  - प्रदेश र स्थानीय सरकारका जनप्रतिनिधिहरुलाई सङ्घीय मामिला तथा सामान्य प्रशासन
    मन्त्रालयले समय सारिणी र विषयवस्तु तयार पर्ने र प्रदेश सरकारका जनप्रतिनिधि
    लगायत आवश्यक कर्मचारीका लागि प्रदेशकेन्द्रमा र स्थानीय सरकारका प्रमुख, उप-प्रमुख
    वडाध्यक्ष र सचिवसम्मका लागि जिल्ला तहमा निम्नानुसार सम्बन्धित मन्त्रालय,
    निकाय, विज्ञहरुबाट सहजीकरण गर्ने गरी प्रशिक्षणको आयोजना गर्ने --

    - समष्ठिगत सहजीकरण सङ्घीय मामिला तथा सामान्य प्रशासन मन्त्रालयले,

    - व्यवस्थापिकीय शीपका लागि सङ्घीय संसद सचिवालयले,

    - कार्यपालिकीय शीपका लागि प्रधानमन्त्री तथा मन्त्रिपरिषद् सचिवालयले,

    - न्यायपालिकीय शीपका लागि सर्वोच्च अदालतले,

    - योजना तर्जुमा, अनुगमन, मूल्याङ्कन गर्ने शीपको लागि सम्बन्धित मन्त्रालय र
      राष्ट्रिय योजना आयोगले,

    - योजनाको कार्यान्वयन, फलोअप, निरीक्षण गर्ने शीपको लागि सम्बन्धित
      मन्त्रालयहरुले,

    - आर्थिक व्यवस्थापनको लागि अर्थ मन्त्रालयले,

    - लेखा परीक्षणको शीपका लागि महालेखा परीक्षकको कार्यालयले,

  <!-- -->

  - स्थानीय सरकारका सबै जनप्रतिनिधिहरु, सबै कर्मचारीहरुलाई प्रशिक्षण दिने विषयमा
    सम्बन्धित तहको निकट परामर्शमा सम्बन्धित जिल्ला समन्वय समितिको समष्ठिगत
    सहजीकरणमा विषय विज्ञहरुबाट आयोजना गर्ने,

- **[ऐन कानून, नीति नियमहरुको तर्जुमा :]{.underline}**

  - सम्बन्धित मन्त्रालयहरुले आ-आफ्नो मन्त्रालयसँग सम्बन्धित कानूनहरुको पुनरावलोकन गरी
    आवश्यकताको आधारमा नयाँ बनाउने, संशोधन गर्ने वा खारेज गर्ने कार्यलाई पहिलो
    प्राथमिकतामा राखेर काम गर्ने,

  - कानून, न्याय तथा संसदीय मन्त्रालयले अन्य मन्त्रालयबाट प्राप्त हुन आएका कानूनका
    मस्यौदाहरुलाई प्राप्तिका आधारमा निर्धारित ढाँचामा सम्बन्धित निकायमा कारबाई
    अघि बढाउने,

सहयोगी एवं दाता निकायहरुले सङ्घीयता कार्यान्वयनका उल्लिखित चरणहरुका लागि आवश्यक
आर्थिक तथा प्राविधिक सहयोग जुटाइदिन अनुरोध गर्दछौं ।

- **[यसो भएको भए :]{.underline}**

  - सङ्घीयता कार्यान्वयनमा अलमल भए जस्तो वा सङ्घीयता विफल पार्ने धृष्टताका
    गुनासाहरु सुन्नुपर्ने थिएन ।

  - मुलुकका सबै मन्त्रालयहरु, संवैधानिक निकायहरु, सहयोगी निकायहरुले सङ्घीयताको
    आन्तरिकीकरण गरी कार्यान्वयनमा अपनत्व महसूस गर्ने थिए ।

  - सम्बन्धित सरकारहरुको सम्मतिमा सङ्घीय मामिला तथा सामान्य प्रशासन मन्त्रालय र
    लोकसेवा आयोगले नै कर्मचारीको नवसंरचना अनुरुपको व्यवस्थापनको जिम्मा लिने थिए र
    समय तालिका अनुसार आवश्यक जनशक्तिको पूर्ति हुनेथियो ।

  - कसले, कहाँ, कस्तो हिसाबले कर्मचारीको भर्ना र आपूर्ति गरे ? भन्ने कुनै तहका
    सरकारको सिकाइ अन्य प्रदेश तथा स्थानीय सरकारले अनुकरण हुनसक्थे ।

  - यथासमयमा कर्मचारी व्यवस्था हुनाले स्थानीय, जिल्ला एवं प्रदेश सरकारहरुले समयमै काम
    गर्न सक्नुपर्थ्यो, कुनै वाहना बाँकी रहने थिएन ।

  - अहिलेको जस्तो भवन, कर्मचारी, बजेट नभएर काम गर्न नपाएको गुनासाहरु पनि सुनिरहनु
    पर्ने थिएन ।

  - उल्लिखित बमोजिमको व्यवस्था र अधिकारको प्रयोग को-कसले नगर्दा गुनासोको अवस्था
    आएको हो ? अब के गर्नु पर्ला ? जस्ता पारदर्शी र यथार्थ व्यहोराले केन्द्रीय
    मन्त्रालय एवं निकायहरुबीचमा समेत स्वच्छ प्रतिश्पर्धाको अनुभव गर्न पाइन्थ्यो ।

  <!-- -->

  - सायद अहिले जस्तो 'मेरो सङ्घमै समायोजन भयो\..., हामीले भनेकै हो नि यो समायोजन
    भनेको प्राविधिक र नासु, खरिदारको हो\..., म त फलानो गाउँ/नगरपालिकामा परें
    \...' जस्ता गुनासारुपी असन्तुष्टिले फेसबुकेवाल भरिनुपर्ने थिएन होला आदि ।

- **[त्यसो नहुँदा :]{.underline}**

  - सङ्घीयता कार्यान्वयनदेखि कर्मचारी समायोजनको पूर्णाभिभारा सङ्घीय मामिला तथा
    सामान्य प्रशासन मन्त्रालयको मात्रै जस्तो ठनिंदा शिक्षा मन्त्रालयले जेष्ठताको विवाद
    उठायो,

  - भौतिक पूर्वाधार तथा यातायात मन्त्रालय लगायतले हाम्रा कर्मचारीलाई सङ्घीय
    मामिला तथा सामान्य प्रशासन मन्त्रालयले मनपरी खटाउन नपाउनु पर्छ भनेर असन्तुष्टि
    जाहेर गरे, कर्मचारी जान मानेनन्,

  - स्वयं कर्मचारीहरुले निजामती सेवा ऐनको भावना विपरीत कनिष्ठका मातहतमा खटाएर
    सङ्घीय मामिला तथा सामान्य प्रशासन मन्त्रालयले सङ्घीयता कार्यान्वयनमा आफ्नो
    एकलौटी पारा देखायो सम्म भनेको पाइयो,

  - प्रशिक्षणको जिम्मेवारीमा अरु मन्त्रालय एवं निकायहरु मूकदर्शक बन्ने या विज्ञको माग
    गर्दा आफ्नो कार्यक्षेत्रको स्पष्ट व्यहोराको जानकारी गराउने खुवी भएका भन्दा सङ्घीय
    मामिला तथा सामान्य प्रशासन मन्त्रालयले नै गरी हाल्छ, तिमी गए'नि हुन्छ भन्दै
    कनिष्ट कर्मचारी खटाएको पाइयो,

  - सङ्घीय गणतन्त्रको भावनालाई नयाँ शिराबाट सोचेर कार्यान्वयनमा जानुको सट्टा 'तैं
    चोर, मैं चोर' को स्थितिमा जसरी हुन्छ आफ्नो मन्त्रालयको अस्तित्व र शीर्षतहका
    कर्मचारीहरुले आफ्नो वृत्ति विकासका सम्भावना हेरेर अघि बढ्दा 'तैं चुप, मैं चुप'को
    स्थिति विद्यमान हुनपुगेर सङ्घीयता 'विकेन्द्रीकरण'को धङ्धञीबाट पीडित भयो,

  - सङ्घीयतालाई आत्मसात गरी यो साविकदेखि हामीले गरिआएको काम हो, यसलाई थप
    प्रभावकारी हिसाबले अघी बढाउन यसो-यसो गर्नुपर्छ भनी स्वत:स्फुर्तरुपमा प्रदेश तथा
    स्थानीय सरकारमा कसैले अन्तरमनदेखि सुझाव गरेको पाइएन आदि ।

**तसर्थ** अझै पनि समय घर्किसकेको छैन, उल्लिखित व्यहोरा अनुकूल मिल्नेहदसम्म मिलाएर
अघी बढौं, सङ्घीयताको समीचीन कार्यान्वयन गरौं ।

**...सके सपारौं, नसके नबिगारौं...**

२०७५ फागुन २३ गते बिहीबार
