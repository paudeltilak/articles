# मेरो मुगु बसाइका बेला

*(चार दशक पहिलेको डायरीबाट)*

## भाषिकाको समस्या !

म मुगु जिल्लास्थित रोवा निम्न माध्यमिक विद्यालयमा शिक्षक थिएँ । दाङका मुक्तिप्रसाद
श्रेष्ठ प्रधानाध्यापक हुनुहुन्थ्यो । एकदिन एउटा विद्यार्थीले अंग्रेजी शब्दलाई नेपालीमा
उल्था गरिदिन अनुरोध गरे । तिनताका त्यस्तोलाई **माने लेख्ने** भनिन्थ्यो । हेडसरले लेख्दै
गर्दा मपनि वहाँ सामु पुगेँ । वहाँले Yesterday = एस्टर्डे = हिजो, बेली लेखिदिनुभयो ।
हिजो भन्ने त मलाई पनि थाहा थियो, तर बेली पनि लेख्नु हुँदा मनमा कुराहरू खेल्न थाले ।
सायद Mustard = मुस्टार्ड = तोरी जस्तै Yesterday माने बेली अर्थात् फूल विशेष हुँदोरहेछ,
जसरी Lotus = कमल, Rose = गुलाफ भनेजस्तै; एउटा नयाँ शब्दार्थ थपिएको महसुस भएथ्यो ।

हरेकदिन बेलुका म बस्ने गाँडापानी मुखियाको घर वरिपरिका स-साना नानीहरूलाई पढ्न आओ
भनेर खाना खाएपछि पढाइदिने गर्दथेँ । भोलिपल्ट खाना खाएर तिनीहरूसँगै स्कूलमा जान्थेँ ।
एकदिन अघिल्लो साँझ÷बेलुका पढ्न नआएको सानो बाबुलाई स्कूल जाँदै गर्दा प्यारसँग सोध्दो भएँ
-तिमी हिजो बेली किन पढ्न आएनौ ? त्यतिबेला मेरो बुझाइमा बेलुकालाई बेली भनिँदो रहेछ
जस्तो लागेको थियो र पढ्नुलाई अध्ययन गर्नु भन्ने नै थियो । तर मुगेली (मुगुको) भाषामा
बेलीको अर्थ हिजो र पढ्नुको अर्थ पल्टनु÷सुत्नु रहेछ अनि विचरा रनलालले मलाई हेर्‍यो मात्रै
केही उत्तर दिएन । हुन पनि \'तिमी हिजो हिजो किन पल्टन आएनौ ?\' को प्रस्तुत
सन्दर्भमा खासै अर्थ रहेन नै ।

## भाषिकामा असमानता !

२०३७÷३८ सालतिर १३ रुपैयाँ माना घ्यू, ११ रुपैयाँ मानु मह, १ रुपैयाँका १० दाना स्याउ
(यति ठूला कि कोपर्नै नमिल्ने) पाइने जमाना थियो - मुगुको रोवामा । तिनताका कुखुराको
रोज्जा भाले (पह्री) लाई २० रुपैयाँ र रोजा पोथी (माउ) लाई १७ रुपैयाँ पर्दथ्यो ।
भन्नाले २० रुपैयाँ दिएपछि कुखुराको हुलबाट रोजेर भाले र १७ रुपैयाँ तिरेपछि रोजेर पोथी
किन्न पाइन्थ्यो । मलाई गाँडापानी मुखियाको घरमा खाने बस्ने व्यवस्था मिलाइदिएकाले
त्यहीँ बस्ने खाने गर्दथेँ । छकाल (बिहान) उसिनेको सिमी (कोल) र कोदाको रोटी अनि बास
(बेलुका) लोकल चामल (काली मार्सी - रातो) को भात खान पाइने व्यवस्था थियो । मुखिया
साहेबको सहयोगमा घ्यू र मह किनी राखेको थिएँ भने गाइको दूध मुखिया साहेबले दिने गर्दथे ।
एकदिन बेलुका भात खान लाग्दा मुखिनी साहेबले - *माड्सा\'प भात छोड्नुहोस् प* *!* भनिन्
। त्यहाँ नून र गोरस (दुधविशेष) मिसेर खान नपाइने, यदि मिसेर खाएमा गोसाइ्य (भगवान)
रिसाउने भन्ने चलन रहेछ, जुन स्वास्थ्यका दृष्टिले पनि फाइदाजनकै रहेछ । त्यसैले पहिला
सिमीको दालसँग खाई पछिल्लोपल्ट दूध, घ्यू, मह हालेर मुछी मीठो मुखले खाँदै थिएँ, मुखिनी
साहेबको उपर्युक्तानुसारको भनाइ सुस्पष्ट ढङ्गले कर्णपटमा गुञ्ज्यो । बाहुन मान्छे, *जहाँ
गुलियो, त्यहाँ बाहुन भुलिगो*, भनेझैँ गुलियाको लोभ पनि लाग्यो, फेरि दूध, घ्यू र महसँग
मुछेको लोकल चामलको भात बास्तवमै मीठो पनि भएको थियो । पहिलो भनाइमा सुनोनसुनो गरेँ
। फेरि पनि *भात छोड्नोस् !* भनेपछि म धर्मसङ्कटमा परेँ । मुखको गाससँगै मैले पनि निरर्थक
आवाज निकालेँ, जसमा उनीले मेरो भनाइ नबुझुन् र मैले मीठो बनाई खाइरहेको भात छाड्नु पनि
नपरोस् भन्ने आशय सन्निहित थियो ।

यसो ढोकातिर आँखा पुगेछन्, अगाडिका खुट्टामा मुन्टो अड्याएर दैलेठेलोमा कुकुर बसी मैले
खाएको नियाली रहेको रहेछ । अब भने मलाई वास्तवमा साम्यवादी मुलुकमा पुगेछु कि भन्ने भान
पर्‍यो, किनभने मैले खपाखप खाएर भात नछाडे त विचरा कुकुरले फेरि के खाला ? भन्ठानेर भात
छाड्न भनिएको रहेछ भन्ने लाग्यो । मानिसको मन पनि साह्रै पातलो र छिटो ! हत्तेरि
कुकुरलाई घ्यू नपच्ने भन्छन्, यो घ्यू, मह हालेको भात किन छाड्ने हो र ? भोलिदेखि दाल र
भात मुछेर दिने गर्नुपर्ला सोच्दै खाना खाइरहेँ । दूध धेरै भएर भात माइत गएर छोरीले खाने
जस्तै *सल्लबल्ल* थियो । करिब एक गास र चाटचुट बाँकी रहँदा मुखिनी साहेबले पनियोमै
भातको चोइलोसहित *आ ऽऽऽ ना\'पा छाड्नोस् रे !* भनेपछि मलाई त भात पुग्यो भनेर उठेँ ।

भोलिपल्ट स्कूलमा मुक्तिसरसँग व्यहोरा जनाउँदा *ए ऽऽऽ अरू सबै सरहरूले त पहिला दिन पुरै
भाग खाएको अभिलेखै थिएन, भात छाड्नु भनेपछि खुरक्क उठेर हिंड्थे रे, तपार्इंले भने पुरै खानु
भएछ, यहाँ त भात छाड्नुहोस् भनेको भात थप्नु होस् भानेको हो, गाड्नु भनेको झिक्नु हो,
मकैलाई घोगा, घोगालाई कोस्हा, भाँच्नुलाई चुहाउनु भन्छन् त \...* भन्नुभयो ।

## मानवीय प्राकृतिक कमजोरी !

एकदिन स्कुल समयपछि भोक लाग्यो र अग्रज साथी चित्रराजसरको साथ लागेर झाकोटतिर गयौँ
। एक रुपैयाँका २० दानाका दरले ५ रुपैयाँका १०० दाना दाँते ओखर किनी घरको छत
(माटाको - थाडो) मा बसेर खान थाल्यौँ । एकै छतमुनि धेरै घरहरू हुने भएकाले छत ठूलो थियो
। हामीहरूलाई ओखर दिएर आइमाईमान्छे कतै गइन् । अलि पर एकजना लोग्नेमान्छे राडी बुन्दै
थिए । हामीले ओखर खान थाल्यौँ । अफशोच भन्नुपर्ला ! मैले दुईटा फोर्दा पनि भित्रको
खानेबस्तु - गुदी, जसलाई त्यतातिर पुला, दिउला, मिजुला भनिँदोरहेछ, नभएका - काना परे
। अरू साथीहरूले मजासँग खाएको हुँदा मैले *"हैन ए साथी हो ! मेरो त भाग्य पनि कस्तो ?
२÷२ वटा फोर्दा पनि गुदी नै छैन यार !"* भनेँ । पर राडी बुन्दै गरेका व्यक्तिले पनि सुनेछन्
। वास्तवमा छुचो कुरा सानो आवाजमा पनि सुनिन्छ । *"हैन माइटर बौलिन (बौलाउन) त
बौलिएनौ ?"* भनी प्रतिक्रिया जाहेर गरे । त्यो सुनेपछि अग्रज साथीहरू अट्टाहाससँग हाँस्न
थाले । म असरल्ल भएँ । पुनः साथीहरूतिर मुखारित हुँदै *"मलाई पनि हँसाओन !"* भन्दो भएँ
। साथीहरू झन् मुखको समेत खस्ने गरी मुर्छा पर्ने गरी हाँस्नु भयो । हाँसो थामिएपछि
चित्रसरले *"अहिले फर्किंदा भनौंला किन हाँसेको भनेर"* भन्नु भयो । अन्ततः त्यता अर्थात्
कर्णलीतिर गुदी भनेको स्त्री जनेन्द्रिय - पुती भन्ने अर्थ हुँदो रहेछ भन्ने व्यहोरा ओह्रालो
झर्दा साथीबाट थाहा लाग्यो ।

यही व्यहोरा म जगतमाला मा.वि. धैनकोट, मुगुमा पनि असावधानीवश दोहोरिएथ्यो । मैले
गणित, विज्ञान विषयको अध्यापन गर्दथेँ । एक दिन कक्षा ७ मा **बीजाङ्कुरण** पढाउनु
थियो । एकजना छात्रा पनि पढ्दथिन् । म अलि-अलि आर्टिष्ट पनि भएकाले श्यामपाटीमा
पातसहितको राम्रो आँपको चित्र कोरी एरोले समदुरीमा नामाङ्कन गरेँ - बोक्रा, गुदी,
बियो, बीज \...! ब्ल्याकबोर्डमै एकाग्र हुँदै चित्र लेख्दै गर्दा कक्षामा विद्यार्थीहरू
खासखुस गर्न थाले, जबकी अरु दिन मेरो कक्षामा हल्ला पटक्कै हुँदैनथ्यो । फेरि, ती छात्राले
*मे आइ गो आउट सर* पनि नभनी बाहिरिई सकिछन् । म भाषिक संवेदनशीलताप्रति वास्ताहीन
बन्दै पढाएर घण्टी बजेपछि अफिसमा फर्केँ । सहकर्मी सरहरूबीचमा पनि *आज तिलकले के पढाएर
हो ! सम्झना त बाहिर बाहिरै छे त ?* भनी चर्चाको विषय बनेछ । मलाई देख्ने बित्तिकै *७
कक्षामा आज के पढाइयो र सर ?* सोधनी गर्नुभयो । मैले *विज्ञान* भनेँ । *पाठ कुन थियो
?* भनेर सोध्नुभयो । म वास्ताहीन बन्दै *किन चाहियो र सरहरू ? जर्मिनेशन हो* भनेँ ।
*कसरी पढायौ त नि !* भनेर फेरि सोधेपछि मैले सविस्तार बताएँ । सबैजना हाँस्न थाले, अनि
बल्ल मलाई \'गुदी\' शब्दको प्रयोगप्रति र सम्झनाको बाहिर्‍याइप्रति हीनताबोध भएथ्यो ।

झाकोटको व्यहोरा भोलिपल्ट स्कूलमा अवगत गराउँदा एकछिन हाँसो चलेथ्यो । मुक्तिसरले *यहाँ
त कसको घरमा पढेलेखेका व्यक्तिहरू छन् भनेर सर्वे गर्ने एउटा नयाँ तरिका छ । त्यो हो - एक
कक्षाको नयाँ महेन्द्रमालाको पुस्तक केटाकेटीलाई दिएर पठाउने । यदि उसको घरमा पढेलेखेका
व्यक्ति रहेछन् भने त्यो नयाँ कितावको भएपनि "काने काने पिच्चा \... \..." भन्ने पाठको
पाना भोलिपल्ट हेर्दा च्यातिएको हुन्छ ।* भन्नु भयो । मेरो स्वभाविक जिज्ञासा फुत्क्यो
*"किन नि सर ?"* । मुक्तिसरले *"यतातिर कानु भनेको प्वाल हो अनि पिच्चा भनेको उही
गुदी अर्थात् पुती हो, भनेपछि काने-काने पिच्चा भनेको त प्वाल-प्वाल परेको पुती भन्ने अर्थ
लाग्ने भयो । त्यसैले, पढेलेखेका व्यक्ति भएको घरका पढालेखाद्वारा त्यो पाना च्यातेर
फालिन्छ ।"* भन्दै वहाँले चिनेका दुईजना विद्यार्थीलाई डाकेर महेन्द्रमालाको पुस्तक निकाल्न
भनेर देखाई प्रमाणित गर्नुभयो । हुनपनि कुन अभिभावकले पिँढीमा बसेर आफ्ना केटाकेटीले
*प्वाल-प्वाल परेको पुती* नेपाली भाषामा भनेर पढेको सुन्न सक्छन् र ! अहिल्यै यो पढ्ने
पाठक महानुभावहरूले पनि पङ्क्तिकारलाई कति अश्लील लेखाइ भनी सक्नु भएको होला ! यसको
अर्थ आफूलाई सुब्ने शब्दावली अरूहरूलाई नसुब्ने हुन सक्दो रहेछ र अर्कोको मनमा अश्लिलताले
पार्ने प्रभावप्रति अतिश्लील व्यक्ति पनि वास्ताहीन हुँदो रहेछ । मानवीय प्राकृतिक
कमजोरी !

## मान्छे-मान्छे बीच असमानताको अवशेष !!!

जेहोस्, रोवामा शिक्षकको नियुक्ति लिइसकेपछि कास्की जिल्ला, हंसपुरका साथी चित्रराज
न्यौपानेजी र म अनि मेरा भतिजा - अग्नीले रोवा वरिपरि दिन बिताइरहेका थियौँ ।
एकदिन हेडसरले मेरो नियुक्ति अनुमोदनका लागि विद्यालय सञ्चालक समितिको बैठक बोलाउनु
भयो । त्यो बैठकमा मलाई पनि आमन्त्रण गर्नुभयो । बैठकमा मैला र थोत्रा दौरा, सुरुवाल,
कोटसहितको खाटी नेपाली पोशाकमा सजिएका व्यक्तिहरू आउनु भयो । वहाँहरू सबै सञ्चालक
समितिका पदाधिकारी हुनुहुँदोरहेछ । बैठक बस्यो । तब एकजना सदस्यले चाइनिज पाण्डा जुत्ता
देखाउँदै भने *"यी जुत्ता फलाना माइटरले ल्याइदिया हुन्, भौति बलिया भ\'हन्, उति फाट्या
नाई !"*[^1] अनि अर्को जनाले भन्नुभयो *"एइ स्हाफा गियाली माइटरले ल्याइदिया छिया
र बाइगया, स्हाफा भनेपइ स्हप्फा परेह, केइ भया नाई !"*[^2] यस्तै अभिव्यक्तिहरू सनातनी
पाराले हुन थालेपछि मुक्तिसरले उनीहरूको भनाइको संक्षेपीकरण मलाई गर्नुभयो र उनीहरूसँग
मुखारित हुँदै "*यी स्हर न्याँ आउन्या मान्ठ हैनन्, आइएस्सी भनेपछि माध्यमिक विद्यालयहरूले त
पाया नाई भनेपछि हामी निम्नमाध्यमिक विद्यालयले कसरी पाउँला ? तर चित्रजीका साथी
भएका हुँदा साथै आया रहेछन्, यिनीकन अरूलाई जस्तो भन्नु/गर्नु नाई, संयोगले पायाछौँ \...
\..."* भन्नु भयो । तब उनीहरूले मुक्तिसरलाई भने *"नभए पै बाद्या खानु पड्यो हैन क्या ?
वेइ पन नभयाले पह्री त काट्नु पड्न्या भयो त ! हैन क्या ?"*[^3]

अनि मैले भनेँ *"अहिले ७ कक्षासम्म जम्मा ५२ जना पनि विद्यार्थीहरू छैनन्÷रहेनछन् । अब
सञ्चालक समितिका पदाधिकारीहरू, वडाध्याक्ष, प्रधानपञ्चहरले घरदैलो कार्यक्रम गरौँ र
१०० जना विद्यार्थी संख्या पुगेपछि पह्री किन खसी नै काटौंला \...!\"* मेरो भनाइलाई
हेडसरले वहाँहरूलाई अर्थ्याइदिनुभयो । त्यसपछि सबैले ठीक छ भनेपछि छात्रछात्रा जुटाउने
अभियानै सुरु गरिएथ्यो ।

कतिपय घरमा जाँदा राडी बुनेका वा ताकु कातेका (ऊनीको धागो बनाएका) व्यक्तिहरू भेटिन्थे
। घर वरिपरि खेलीरहेका केटा केटीहरूलाई देखाउँदै - *यी तपाईंहरूकै बच्चाबच्ची हुन ?* भन्दा
*"औज्यू (हजुर)"* भनी उत्तर दिन्थे । अनि **स्कूल पठाउनु भएको छैन त !** - *अँपै (अहँ)
!* **किन नपठाएको त !** *- आ ऽऽऽ यिनीकन स्कूल लाएर मु भेडी ग्वाला बाइजाऊँ, कि
तुमी बाइजाउला त माइटर !*[^4]

**त्यसो हैन, केटाकेटीलाई प्राथमिक शिक्षा निःशुल्क व्यवस्था गरेकोछ सरकारले । अझ
छोरीमान्छेका लागि त पाठ्यपुस्तक पनि निःशुल्क उपलब्ध गराएकोछ, अनि किन घरमा राखेर
भेडाबाख्रा हेर्न पठाउने त नि ?** *- आ ऽऽऽ अघि भुनिलियाँ त गोरु ग्वाला तुमी जाउला
क्या ? अनमोलै ! (छिमेकतिर फर्केर) दै कैले भौति जातक खेड्याए पै माइटरको तलब भौति हुने
त नाई कि ? अगेर त कोइ केइ आउँदा छिएनन् त जातक स्कूल लगाउ भुन्न आउन्या !*[^5] जस्ता
एक्काइसौं शदीको सङ्घारमा कल्पनै गर्न नसकिने खालका तर्कहरू राख्दथे । एकदिन मेरो टोली
रोवा माथिको शोभा भन्ने गाउँमा गयो । हामी पुग्दा बाहिर खेली रहेका केटाकेटी डराएजस्तै
हतारिएर घरभित्र गए । म सानो छँदा गोराहरूलाई नमस्ते भनेपछि प्रेमपूर्वक नमस्ते फर्काई
ललिपप÷मिठाई दिन्थे, तर हामी भने घर बुवाआमाले *"गोराहरू त गाईको मासु खान्छन्,
हामीकहाँका सार्की जस्तै हुन्, तिनले दिएको केइपनि खानु हुँदैन नि !\"* भनेको सम्झेर दिएका
मिठाई पनि नलिई टाप कस्ने गरेको व्यहोरा सम्झन पुगेँ । जबकि अहिले तिनै बुवाआमाहरू आफ्नै
छोरीको विवाह कुइरेसँग गर्नपाए अथवा छोराले गोरेनी केटीसँग विवाह गरे विदेशको मुख देख्न
पाइन्थ्यो भन्ठान्छन् । त्यस्तै त्यहाँ शोभामा पनि तिनताका हामी (गोर्खाली) लाई देख्दा
केटाकेटीहरू डराएर भागे जस्तै लाग्यो । हुन त मान्छेले जन्मँदै के जानेर जन्मेको हुन्छ र ! आखिर
क्रमशःको अध्ययन र अनुभवबाट खारिँदै जाने त हो नि ! मान्छे-मान्छेबीचको असमानताको
अवशेष !

## एक्काइसौं सदीको विडम्बना !!!

मेरो लागि बस्ने कोठा भनेको तेस्रो पत्र याने पहोरोभित्र जस्तो थियो - तीनोटा ढोका
पार गरेर जानुपर्ने । धन्य अक्सिजनको अभाव नहुँदो रहेछ । जाडोको कारण ढोकाहरू साह्रै
होचा अर्थात् ४÷५ फिटका थिए । म निहुरिएर ढोकाभित्र पस्दा पनि पिठ्यूँ ठोकिन्थ्यो ।
सल्लाका झरा (सुकेका दाउरा) बत्तीका निर्वैकल्पिक स्रोतहरू थिए । आफूले ओड्ने ओच्छयाउने
कपडाहरू नलगेको हुँदा मुखिया साहेबले राडी र पाखीहरू उपलब्ध गराएका थिए । झरोकै
उज्ज्यालोमा भएपनि ५÷७ जना केटाकेटीहरूलाई पढ्न डाक्ने गरेको थिएँ, तिनलाई गम जाँदा
कलम कापी लगिदिन्थेँ । तिनीहरूको पढाइ सकिएपछि छोट्टी (तरुनी) हरू हातमा सुल्फा लिएर
भित्रिन्थे । ठेटुवाको आँगो (घरबुनाको माथिदेखि तलसम्म लगाइने एउटै कपडा, घाँघर जस्तै) र
चाँदीका रुपैयाँका माला र रङ्गिन पोते घाँटीमा लगाएका नानीहरू आएर मेरो छेवैमा बस्दथे ।
*"माइटर ! स्हुल्पा खाँदौन ?"*[^6] भन्दै साखुल्यता जनाउँथे । म पनि चुरोट खाने बानी
भएको हुँदा चुरोट सल्काउँथेँ र उनीहरूसँग भाषा सिक्ने प्रयास गर्दथेँ । *"दे ! हामीकन चुक्रि
दिदौन क्या, एकै खाँदा भ\'हन बाई !"," स्हुल्फा खाँदा माइटर ?","छोट्टी खेल्दौन तुमी",
"हामीकन जोइ गन्ने हौ ?"*[^7] जस्ता प्रश्नहरू गरेर मस्किन्थे । नयाँ ठाउँ भएर हो कि !
भरखर दाह्रीजुँघाको रेखी बसेको पट्ठोलाई ४÷५ जना ठिटीहरू आएर जिस्कँदा मनले चाहेपनि,
कता-कता रोमाञ्चित भएपनि केही गर्न र भन्न डर लाग्दथ्यो । एकाध घण्टामा तिनीहरू
जान्थे र म कट्टुमात्र लगाएर सुत्ने गर्दथेँ । किनभने चित्रजीले *कपडासँग नसुत्नु होला है* भन्ने
उर्दी जारी गरेको थिए ।

एकदिन बिहान उठेर दिशा गएँ । फर्केर आउँदा त एउटी आइमाइले छतबाट एकोहोरो भाषण
गरिरहे जस्तो लाग्यो । भाषिक कठिनाइले गर्दा व्यहोरा बुझ्न सकिन र यसो तलतिर कति
स्रोताहरू रहेछन् ? भनेर जुल्क्याएँ । तर त्यहाँ त झिंगासमेत कोही थिएन । मलाई मुखधोएर
व्यहोरा बुझ्न मुखियासाहेबसँग जान मन लाग्यो र गएँ । सोधनी गर्दा **पाँडे गाली** भनिने
गरेको त्यो गाली आफ्नो नोक्सानी गरिदिए वापत नोक्सानीकर्ता चिनेपनि सबैलाई मुछेर गाली
गरिने गरिँदो रहेछ । त्यो पनि माथि पाँड (छत) मा गएर । त्यसबेला श्रीमान्ले तमाखु
सल्काएर घरभित्रै बस्दोरहेछ । आफ्नी श्रीमती/स्वास्नीले जति बढी गाली गर्न सकी उसमा
उति बढी सन्तुष्टि हुँदोरहेछ । "\.... छराकी जोइ राँडी किन भैन होली ? छराको
धड्काउनु÷फड्काउनु किन परेन होला ? छराका बाक्रा किलाका किलै किन भएनन् होला ? दे
\...." जस्ता गाली गरेर प्रत्यक्ष सत्तुर्‍याईं नगरिने प्रचलन आफैँमा त्यति अनुचित लागेन ।

शानिबार खाना खाएपछि ताउलो लिएर नाउला (पँधेरा) मा गई पानी तताएर नुवाइ-धुवाइ
गरिन्थ्यो । सबै कपडा खोलेर उज्यालोमा हेर्दा त हात पाखुरा खुट्टाको छेउ-छेउमा अर्थात्
दायाँ-वायाँ, अघि-पछि हैन, पूरा शरीरमा कालो मयलको काँठो बसेको पाइयो । मलाई ताजुव
लाग्यो । भरे त्यो त सर्वाङ्ग नाङ्गै भएर राडी पाखीभित्र कोल्टेपरेर सुतेको परिणाम पो
रहेछ ! सल्लाका झराहरूको खिस्सो (ध्वाँसो) झरेर राडी, पाखीमा पर्नु र त्यहीं नाङ्गै
सुत्नुको नतिजा अन्तत: आफैँलाई स्वभाविकै लाग्यो । एक्काइसौँ सदीको विडम्बना !

## नेपालकै ठूलो तालको यात्रा - सरकारी काजमा

नववर्ष २०३९ को उपलक्ष्यमा गम्था माध्यमिक विद्यालयमा विविध कार्यक्रमहरूको आयोजना
भयो । रारा ताल भएर जानुपर्ने भन्ने थाहा पाएपछि मलाई पनि जान मन लाग्यो ।
मुक्तिसरले केटाकेटीको टोली लिएर वहाँ र म गम्था जाने सल्लाह गर्नुभयो । पर्सी बैशाखे
सग्राँतीभन्दा आज्जसो हामी खाना-साना खाएर गम्थाको साइत गर्‍यौँ । त्यस दिनको बास
रारातालको छेउमा रहेको पाटीमा भयो । जीवनमा पहिलोचोटी सुत्ने झोला (Sleeping
Bag) मा सुतेँ । बैशाख लाग्ने बेलामा पनि राती जाडो हुँदा कतै पुस÷माघलाई झुक्किएर
चैत÷बैशाख भनिएको त हैन ? जस्तो लागिरहेको थियो । शायदै हामीकहाँ पुस-माघमा पनि
त्यत्तिको जाडो हुँदैनथ्यो । जेहोस् जेनतेन रात गुजारेर बिहान उठी नेपालकै ठूलो ताल
**रारा**लाई नियाल्दै हामीहरू गम्थातिर पयर अघि बढायौँ । सोही क्रममा निम्नानुसारको
पद्य लेख्न मन लाथ्यो र लेखेँ पनि ।

### राराकी प्रकृति

मुगु जिल्ला बास गरेकी । पूर्व पश्चिम लाम्चो परेकी ।।

वरिपरि जङ्गल टोपी हिमको । बढाउनलाई शोभा तिमरो ।।१।।

लगाई बस्छ पहरा पनि । दिन्छ कसैले चोर्छ कि भनी ।।

सौन्दर्य पनि तिम्रो जस्तो । छैन कतै नि जस्को तस्को ।।२।।

रुपा वेगनास फेवा ताल । कास्की र डोल्पा फोक्सुण्डो ताल ।।

छन् तर तिम्रो सौन्दर्य छाल्मा । पर्यटकागमन होला नेपाल्मा ।।३।।

खत्याड खोला पश्चिम तिर । गरेर तिम्रै मुहान शिर ।।

बगीरहेछ गर्दै कल कल । दर्शाउँदै स्वच्छ सुन्दर जल ।।४।।

त्यै खोलाको तिर्तिर हिँडे पनि । कौतुहल् तिमी कस्ती छौ भनी ।।

जाग्छ सबैको अन्तर मनमा । गर्छन् दृष्यावलोकन बनमा ।।५।।

तिमी छौ बीच्मा माला जङ्गल् । देख्दा लाएको मनोहर मङ्गल ।।

हुन्छ सबैमा र अरू ताल्को । कल्पित मूल्य तिम्रा छाल्को ।।६।।

आखिर जोडी टोटल मूल्य । गर्दा अरू सब् कृत्रिम तुल्य ।।

हुन्छन् आखिर तिम्रो आकृति । एक् हो सजाउ्ने सुन्दर प्रकृति ।।७।।

धन्य प्राकृतिक सजावटलाई । मुस्काई रहिछ्यौ काखमा बसाई ।।

देखिएन तिम्रो कृत्रिम पारा । बाहेक् प्रकृति के छ सहारा ??८??

२०३९/१/३ शुक्रबार

अपरान्ह १२:२४ बजे

राराको तीरमा, मुगु ।

गम्था पुग्नु पहिले खाना खाँदा मुक्तिसरलाई उल्लिखित कविता सुनाउँदो भएँ । *"एऽऽऽ
तिलकजी त कवि पनि हुनु हुँदो रहेछ, हुन त एउटा हाँगो सप्लाएको रुखका अरू हाँगाहरू पनि
ठिम्रिन्नन् भन्दछन् \..."* जस्ता प्रतिक्रिया दिनुभयो । जसले मलाई पनि आनन्द दिलायो ।

वास्तवमा राराको पल्लो छेउमा पुगेपछि रारालाई नै मुहान् गरेर कलकल बगेको खत्याड खोलाको
तीरैतीर गम्था पुगिंदो रहेछ । वरिपरि सल्लाको सट्टा बाँझ - कटुसजस्तै, को जङ्गल र सफा
पानी लिएर बगिरहेको खत्याड खोलाको दुवैतिर सायद जौ र गहुँका हरिया खेतहरू थिए । मनले
आफूलाई स्याङ्जाको कुनै पहिले नगइएको भेकमा हिँडिरहेको भान परिरहेको थियो । श्रीकोट
बुगाको पाटो देखाउँदै मुक्तिसरले भन्नु भयो *"तिलकजी ! हेर्नोस् त यहाँ हामी हिँडिरहेको
स्थानमा सिमल, सिमली, केरा, कागती जस्ता गर्मी ठाउँमा हुने बनस्पतिहरू छन् भने यो
पाखोको सिरमा मुगुका सर्वोत्कृष्ठ स्याउहरू फल्दछन्"* । तब मेरो मनमा कल्पना आयो - यदि
उचाइ अनुसार सिफारिश गरिएका फलफूलहरू खत्याडको तीरदेखि श्रीकोटको डाँडासम्म मिलाएर
लगाउन पाए संसारको कति भूभागको प्रतिनिधित्व एकैदृष्टिमा (At a Glance) अवलोकन गर्न
पाइन्थ्यो होला ? त्यस्रो हेर्न कति पर्यटकहरू आउँथे होला ? जेहोस् कल्पनामा सजाएर चित्त
बुझाएँ । वास्तवमा यदि त्यो ठाउँलाई उल्लिखित ढङ्गले सजाउन सके राराको छेउछाउको स्थान
पनि भएकोले पर्यटनका अनपेक्षित आकर्षण नहोला भन्न सकिंदैन ।

## काजमा बस्ने रहर

जेहोस् खाना खाई गम्था स्कूलमा पुगेर टोलीको दर्ता गरियो - भोलिपल्टको कार्यक्रमका
लागि । साँझ जिम्मुले झानेको मासको दाल र रातो चामलको भात खाने व्यवस्था मिल्यो । अब
झन् स्याङ्जाको कुनै भेकतिर भ्रमण गरेको जस्तो महसुस भयो । अन्ततः भोलिपल्ट नववर्षको
सन्ध्यामा साँस्कृतिक कार्यक्रमको आयोजना गरिएको थियो । त्यसमा मैले नि असार-साउन
काजमा बस्न पाए ? भन्ने सदासयता समेटेको निम्नानुसारको प्यारोडी गीत बनाएर गाएँ ।
सबैले उत्तमै भएको प्रतिक्रिया जनाएका थिए ।

### काजलाई निवेदन

प्रतिशतकै लोभले गर्दा, मुगु आइयो,

डाँफे घुच्ची लेक चढ्दा, दुःख पाइयो\...

कुरा एकदम साँचो हो, आउने विचार "काँचो भो" २

घरपाहीमै जागीर थियो, यता आउनाले,

दाँतमा ढुङ्गा लाग्यो साथी, दुःख पाउनाले\...

लागेर पो के गरु ? सन्तोष अब "ठीक बरु" २

नआउनु नै ठीक रहेछ, आइहालियो,

दुःखीलाई दुःख दिने, रैछ पालियो\...

रुमाल धुन भिजाउँछु, यै सोची "मन बुझाउँछु" २

चोखेन बिना पाक्या चिज, काञ्जा र गञ्जी,

भन्ने मीठै मानी खान्छु, घर नसम्झी\...

नाकमा सिँगान चाकमा गु, दिन्छु भाग्य "लाई थ्यङ्क्यू"

आइसकेसि दुईचार मैना, बस्ने इच्छामा,

ढुक्क भई बसेकोछु, काज प्रतिक्षामा\...

निवेदन देँ काजलाई, बिदा हुन्छु "आजलाई" २

२०३८ चैत्र २५ बुधबार,

बिहान ९:४० बजे, झाकोट, मुगु ।

## गहुँकै रोटी र धानैको भात

कार्यक्रमको समापनपछि हामी २ गते रोवा फर्क्यौँ । गमगढीमा धैनकोट प्रस्तावित माध्यमिक
विद्यालयका प्रधानाध्यापक श्री बलराम नेउपानेसँग भेट भयो/गराइयो । वहाँ राष्ट्रिय
विकास सेवामा आउनु भएकोमा आफू खटिएको सो स्कूललाई माध्यमिक विद्यालय बनाएरै छाड्ने
हिसाबले प्रतिबद्ध हुनुहुँदो रहेछ र एकजना गणित, विज्ञानको शिक्षक खोजी गर्दै गर्दा
शिक्षा शाखाले मेरो हुलिया दिएकाले मेरो भद्रो हेरी बस्नु भएको रहेछ । भेट भई भलाकुसारी
गरेपछि ***"गहुँकै रोटी र धानैको भात"** खान पाइन्छ, जाऊँ* भनी प्रस्ताव गर्नुभयो ।
जसमा मुक्तिसरले पनि व्यहोरा ठीक हो भनी समर्थन दिएपछि मेरो मनमा पनि लोभ पल्हायो
। अन्ततः जिल्ला शिक्षा कार्यालयबाट सरुवा-पत्र तयार पारेर रोवा आइयो । बैशाखको
पहिलो हप्तामै सबैसँग रुँदै रमाना÷बिदाइ लिएर धैनकोट तर्फ पाइला चालेँ । भनिएको थियो
जुन पाटोबाट हिँड्नु परेपनि कर्णालीको तीर नछोड्नु ! २ दिनमा पुगिनु पर्दछ ।

## सायद सफाइ कायम गर्न नसकिने परिवेशको प्रतिफल !

रोवाबाट बिदा भएर हिंड्दा वरिपरिका गाउँलेहरू र विद्यार्थी भाइबैनीहरू रोएको देखेर म
आफैँ पनि रुँदै-रुँदै गमगढीतिर लागेँ । त्यसदिन गममुनि ठिनी भन्ने ठाउँमा जगन्नाथजीसँग बसेँ ।
उनले पनि *गमगढी आउँदै गर्नु, आउँदा यहीं बस्ने गरी आउनु जस्ता साखाल्य भाषाको प्रयोग
गरी अन्तरङ्गी मित्रको स्थान ओगटे,* जो दिपेन्द्रको जुम्लाबाट ल्याएको चिठीको आधारमा
परिचित थिए । भोलिपल्ट बिहानै हिँडेर सुम्ली गाउँमा पुगेर खाना खाएँ । साँझ कालैमा
त्यहाँका हेडसर, कास्कीका भोलानाथ ढुङ्गानासँग बास बस्न पुगेँ । नव परिचय गरी धैनकोट मै
श्रीमान् ८ कक्षामा र श्रीमती ७ कक्षामा पढ्ने विद्यार्थीको घरमा बास बसियो ।
भोलिपल्ट खाना खाई दुईवटा रोटी अर्नीका रूपमा लिई धैनतिर रमाना भएँ । सिद्धिगाढ हुँदै
३÷४ बजेतिर धैनकोट पुगेँ। हेडसरको मेसमा खाना खाई गिरीराज पाण्डे - आलमदेवी, स्याङ्जा,
जोसँग मेरो सट्टा सरुवा भएको रहेछ, ले व्यवस्था गरेको ठाउँमा राडीपाखी ओढेर आराम गरेँ ।
अर्का साथी देहलीराज पाण्डेजी पनि त्यहीं बस्नुहुँदोरहेछ । रातभरि उपियाँले टोकेर हैरान
पारेकाले निम्नानुसारको कविता लेखी टोपलेँ ।

### सुत्छु त्यही ओछ्यानमा

गाउन्न गीत उडुसले, तर टोकी नाच्छ जुम्राले,

चिल्याउँछ र कन्याउँदा, पोल्छ झै तातो भुम्राले ।

दिन्नन् स्वर लामखुट्टेले, टोकी उडी चल्ला नाँच्दछन्,

दिन हुनाले उपियाँ, आफनु खेल साँच्दछन् ।।

रातपरी सुत्दा ओछ्यानमा, उफ्री टोकीकन उपियाँ,

देखाउँछन् खेल त्यो हेर्न, तिर्नु पर्दैन रुपियाँ ।

खेल सुरु हुन्छ तिनको, परी ठूलो सोच्यानमा,

टर्च बाली खेल हेरेर, सुत्छु त्यही ओछ्यानमा ।।

२०३९ बैशाख ३० गते बिहिबार

धैनकोट, मुगु ।

## स्वास्थ्य संवेदनशीलताको नमूना - जीवनको प्रेरणा स्रोत !

जेहोस् स्कूलमा हाजीर भई पठनपाठनको कार्यारम्भ गरेँ । ९ कक्षामा ७ जना विद्यार्थी
रहेछन्, जसलाई गणितका आधारभूत सिद्धान्तबारे पनि जानकारी रहेनछ । त्यसैले जोड,
घटाउबाट अध्यापन कार्य अघि बढाउन बाध्य भएँ । खाना हेडसरसँगै खाने सल्लाह भयो । वहाँले
उमालेको पानी मात्र पिउने गर्नुहुँदो रहेछ । तुम्लेटमा पानी भरेर स्कूल लाने गर्नुहुन्थ्यो ।
त्यसबेलासम्म मलाई पनि सफा पानीको सेवनले २५% भन्दा बढी उदरसम्बन्धी रोगहरूको निवारण
हुन्छ भन्ने व्यहोराको जानकारी थिएन । खाना पकाउने केटा भएपनि आफैँ अग्रसर हुने वहाँको
बानीले मलाई पनि भान्साको काममा सरिक हुन प्रेरित गरायो । सीमित मात्रामा चुरोट
नखाने तर चरेस/अत्तड खाने, मासु नखाने तर रक्सी खाने बानी भएका हेडसरले उम्लेको पानीले
थाल पखाली÷खल्क्याई मात्रै खाना खानुपर्ने बानीमा मलाई पनि सामेल गराउनु भयो । म पनि
त्यसै गर्न सिपालु भएँ - जीवनमा स्वास्थ्य संवेदनशील रहने प्रेरणाको स्रोत !

## जीवनको अँ वर्ष (Yes Period) !

आइएस्सी पढ्दाका साथीहरूमध्ये Running Course सकिँदा पास हुने ७÷८ जनामा मेरो नाउँ
पनि थियो । रुड्की गएर Hydro Electricity को इञ्जिनियर बन्नुको तुक छैन भन्ने
अग्रजहरूको कुरा/सुझावले मलाई कोलम्बो प्लानमै जाने रहरले गाँज्यो । हुन पनि २०३५ चैत्रदेखि
हड्ताल सुरु भई २०३७ मा जनमत सङ्ग्रहको नतिजा आउञ्जेल क्याम्पस पढ्ने वातावरण पनि थिएन
। लगत्तैजसो अर्थात् नतिजा ननिस्कँदै आफैँले पढेको विद्यालयमा शिक्षकका रूपमा भर्ति गराइयो
। सोही पञ्चवर्षीय योजनामा भारतसँग २५० जना जलविद्युत सम्बन्धी इञ्जिनियर तयार पार्ने
सम्झौता भएको चर्चा थियो । जस अनुसार हाम्रो लटका अधिकांश साथीहरू इञ्जिनियरिङ्ग
विषय छात्रवृत्तिको सुविधामा भारत गई अध्ययन गरे । २०३८ सालमा मात्र Clear गरेका
भारतमा पढेर पनि जम्मा ५२% अङ्क ल्याएका साथीहरू पनि उपर्युक्त सरकारी प्रावधानबाट
लाभान्वित भए ।

मलाई पनि सनक चलेर देशदर्शन एवम् साथीहरूलाई सहयोग हुने देखी कर्णाली प्रवेश गरेको थिएँ
। त्यसमाथि २०३९ साललाई जीवनको **"अँ ! वर्ष (Yes Period)"** अर्थात् कसैले केही
खाइरहेकोछ र मलाई पनि खान अनुरोध भएमा नाइँ÷अहँ ! नभन्ने चाहे त्यो विषै किन नहोस् ।
यही घोषणा अनुसार गाँजा, रक्सी, चुरोट, चरेश, खैनी, सुर्ति आदि हुँदै एकपटक त धतुरो समेत
खाएँ । सँगै धतुरो खाएको साथीलाई त ढोकामै साँचो लगाएर थुन्नु परेथ्यो । मलाई भने
अद्भूतको अनुभव भयो । पाँचपाण्डवले निर्माण गरेको लाक्ष्यगृह जस्तै - सम्म ठाउँ भीर जस्तो,
अनि भीर सम्म भूभाग जस्तो ।

## दुर्गम क्षेत्रमा अध्ययन÷अध्यापनप्रतिको हेलचक्र्याईंको प्रतिफल !

जगतमाला प्रस्तावित माध्यमिक विद्यालयको गणित÷विज्ञान विषयको अध्यापन गर्ने शिक्षकको
रूपमा भर्ना भएपछि ९ कक्षामा पढ्ने ७ जना विद्यार्थीहरूलाई गणित÷विज्ञान सिकाउन थालेँ
। दोश्रो दिनमै विद्यार्थीहरूले जोड, घटाउसम्म पनि स्पष्ट नबुझेको पाएँ । अनि
विद्यार्थीको मस्तिष्कमा गणितको जग खन्न थालेँ - जोड, तेर्सो जोड, दशमलवको जोड,
भिन्नको जोड अनि त्यस्तै घटाउ, गुणन, भाग, लघुत्तम समापवर्त्य, महत्तम समापवर्तकका इटा
चिन्दै गर्दा वार्षिक अध्यापनको अवधिरूपी घर पूरा भयो । संयोग वार्षिक परीक्षा सञ्चालन
भइरहेको बेलामा गमगढीबाट तत्कालीन जिल्ला शिक्षा अधिकारी श्री दोलख बहादुर गुरुङ्ग
विद्यालय निरीक्षणका क्रममा धैनमै पुगे । अर्को संयोग भोलिपल्ट गणितको परीक्षा परेको
थियो । जम्मा ७ वटा सेट प्रश्न तयार पार्नुपर्ने भएकाले मैले अग्रीम प्रश्न बनाएको थिइन ।
सोही दिन १० बजे नै विद्यालय पुगेर एक छेउमा बसी प्रश्न तयार पार्दै थिएँ । ध्यानमग्न
मेरा समीपमा शिक्षा अधिकारीज्यू पाल्नुभई प्रश्न हेर्नुभएछ । कक्षा : ९, विषय : गणित,
पूर्णङ्क : १००, समय : ३ घण्टा, सबै प्रश्नहरू अनिवार्य छन् भन्ने व्यहोराका साथ जोड गर,
घटाउ गर, गुणन गर, भाग गर \... \... जस्ता प्रश्नहरू देखेर *"के गर्दै हो पौडेलजी !
प्रश्न निकाल्दै हो कि क्या हो ? कति कक्षाको हो ? \....."* भनी प्रश्न गर्नुभयो । मैले
शीर्षभागमा छुटेछ कि ? जस्तै नियालेर **कक्षा ९ को** भनी उत्तर दिंदो भएँ । *"अनि
जोड, घटाउ \...."* भन्नु हुँदा *"सर ! परीक्षा भनेको पाठ्यपुस्तकमा भएका पाठहरूमध्येबाट
खँदिला प्रश्नहरू विद्यार्थीका सामु तेर्स्याउनु हो भने त गल्ती भयो, हैन परीक्षा भनेको त
दिएको समयावधिमा शिक्षकले सिकाएको व्यहोरा विद्यार्थीले कतिको बुझेछन् भनी कसीमा
घोट्नु हो भने म यहाँ सरुवा भैआउँदा विद्यार्थीको स्तर शुन्य थियो र अहिले लस., मस.,
भिन्नको जोड-घटाउ, दशमलवको गुणन-भाग जस्ता गणितीय प्रसङ्गहरू सिकाइएको अवस्था
भएकाले सोही व्यहोरा कत्तिको सिकेछन् भनी थाहा पाउन यस्ता प्रश्नहरू निकाल्न विवश छु
सर \...."* भनी उत्तर दिएथेँ। दुर्गम क्षेत्रमा शिक्षक एवम् पाठ्यपुस्तकको सामयिक
आपूर्तिको कमी अनि अध्ययन÷अध्यापनप्रतिको हेलचक्र्याईंको प्रतिफल !

## परम्परागत सोचाइमै जकडिएको परिवेश !

वास्तवमा असार साउन महिनाको काज स्वीकृत गराएर म धैनमै बसेँ । बझाङका कठायत साथी
धैन हेल्थपोष्टका इञ्चार्ज हुनुहुन्थ्यो । प्रधानपञ्च कर्मे जैसीका भाइ, हाम्रा सहकर्मी
देवप्रसाद जैसीको घरको छतमा रहेको पाँडघरमा हेल्थपोष्ट राखिएको थियो । एकदिन गाउँमुनि
खेतमा रोपाईं चलिरहेको थियो । लामा-लामा दाँती भएको मोहीबाट नजोतिकन साहेरमात्रै
धान रोपिएको थियो । हामी थाडाबाट अवलोकन गरिरहेका थियौँ । प्रधानजी हामी भएको
ठाउँमा आउनु भयो । मैले भनेँ *"यत्रो धैनको फाँट भएर पनि किन भातै (धानैका चामलको) खान
पुग्दो रहेनछ भनेको त नजोतिकनै साहेर रोप्ने गरेर पो रहेछ त ! हँ प्रधानदाइ?"* तब
प्रधानजीले *"आऽऽऽ कुडा गद्दाहौ र ! हेरी राख प धैं, हाम्मा घरमुनि नजोत्याको र
तलीकाख जोतेर रोपेको, कहाँ भौति धान फल्दो भ\'ह ?"*[^8]

*तपाईंको घर नजिक त गाउँको पोर्सनी÷मलिलो पानी गएको हुँदा त्यसो भएको हो ।
वास्तवमा २÷४ दिन पानी डम्क्याएर, हलोले जोतेर हिल्याउने र साहेर रोप्ने हो भने, अझ धेरै
धान फल्नेछ, बुझ्नुभयो ?* भनी कठायतजीले भन्नु भयो । तर कर्मेदाइले आफ्नो अड्डी छाडेनन् ।
प्रसङ्गवश धान कुट्ने ढिकीको कुरा चलाइयो र नमूना देखाइयो पनि । प्रधानले त झन् ढिकीको
प्रयोगले अनिकाल लाग्ने व्यहोरा जनाए । हामीले त्यहाँ ढिकीको सिद्धान्त बाहेक व्यवहार
भित्र्याउन सकिएन ।

## मनोरञ्जनको निर्वैकल्पिक साधन मैथुन 

एकदिन त्यही हेल्थपोष्ट मुनिको घरभेटीले बिरामी छोरा लिएर आए । कठायतजी र म थाडामा
घाम तापेर बसिरहेका थियौँ । हेर्दा राम्रो केटाको छाती हप्याक-हप्याक गरेको प्रष्ट
देखिन्थ्यो र घ्यार-घ्यार सुनिन्थ्यो । कठायतजीले जाँच गरेर भन्नुभयो *"यहीं घर भएर र
जान्ने बुझ्ने मान्छे भएर पनि हिजो अस्ति किन नदेखाउनु भएको छोरालाई ?"*

*"आऽऽ डाङ्डरसा\'प ! रोपाईंको माचो छियो, देख्नु भएन बेली अइथीसम्म । अँदेइ, कहिले
मरिजाला पन स्होच्यौं, जातक धेरै छन् अँझ कति हुन्या हुन्, मर्‍यापन क्या चाड्नेछ ? भनीकन
ल्याइस्हकेनौँ हेन्नुहोस् । बेली रोपाईं पन स्हकियो, यो पन मडेन, अँदेइ आइत ल्यायाँ हजुर !
राम्मो ओक्तो गड्दिनुहोस् प, कैले बाँचे पै बाँचला !"*[^9] भन्दा भए । कठायतजीले औषधि
दिएर उनीलाई बिदा गरी पठाएपछि मलाई भन्नुभयो *"हेर्नुहोस्, अस्ति-झन्अस्तिसम्म यहाँ
ल्याएको भए केटो बाँच्ने थियो । न्यूमोनियाको चरमावस्था (*Critical case*) हो - अब
बाँच्ने आशा साह्रै थोरै छ\"* । मनोरञ्जनको निर्वैकल्पिक साधन मैथुन र त्यस्को नतिजा
सन्तान ! अस्तित्वको लडाइँ (Struggle for Existance) को सिद्धान्त, धेरै जन्माउँदा
आमाहरूको ज्यानमा समेत खतरा ! परम्परागत सोचाइमै जकडिएको परिवेश !

## डुङ्गा विरोधी नीति - छोरा-छोरीहरूलाई खुला छाडिदिने परिपाटी !

संयोग जिल्ला शिक्षा कार्यालयले मलाई मिनपचासे बिदामा काजमा बस्ने स्वीकृति दियो ।
सोही क्रममा धैनभन्दा माथि कोट भन्ने गाउँमा मल्लबाडा बाउसाहेबको घरमा मेरो बसाइ
थियो । बाहिरी कोठामा मेरो सुत्ने ठाउँ थियो । एकदिन हफल्ला स्हाहीबाडा (माथिल्लो
शाही टोल) का ठिटाहरू छोट्टी खेल्न (गीत गाउन) भनी त्यही मल्लबाडा तिर आएछन् । मेरा
घरपट्टिको छोरी पियौँरी पनि बैंसालु भैसकेकी थिइन् । छोट्टि खेल्ने निम्ता दिन आएका
ठिटाहरूको घरपट्टि आमैसँग जम्काभेट भएछ । कुराकानीको प्रसङ्गमा पियौँरीहरूले गीत गाउन
नमानेको व्यहोरा जनाएछन् । अनि आमै घरभित्र पसेर *"दे स्हुनपुन आया भएपछि जाँदिनौ ए
छोट्टिअ ! यिनी\'थि नगए कोइ\'थि जालिऊ त \...."*[^10] भनी छोरी र उनका
साथीलाई छोट्टिखेल्नका लागि छोट्टेहरूसँग जान अराइन् । \'हिँड्दै छ बाटो मेट्दै छ\' नगरी
आफूले हिँडेको आफ्नो बैंसालु समयको स्मरणले छोरा-छोरीहरूमा पनि बन्देज हैन खुला छाडिदिने
परिपाटी - एक प्रकारको डुङ्गा विरोधी नीति !

## छोट्टीखेलको नुतन अनुभव !

सर्पानन्द भन्ने सरले एकपटक मलाई पनि छोट्टिखेल्न जाऊँ भन्नु भयो । मेरो पनि डेउडा गीतहरू
सुन्ने तीव्र इच्छा थियो । आफूहरू बस्ने ठाउँभन्दा मुनि - भूर्इंतलामा गाईवस्तु बाँध्ने/राख्ने
गोठमा ठिटाठिटी जम्मा भएर गीत गाउने, ठट्टा मस्करी गर्नेलाई नै छोट्टिखेल्ने भनिँदो रहेछ
। चुरोट तमाखु खाने, डेउडा गाउने, रात घर्कंदै जाँदा विपरीत लिङ्गीबीचको आकर्षण पनि
बढ्दै जाँदो रहेछ । अँध्यारोले एकापसका कृतहरूलाई लुकाइदिने हुँदा आ-आफ्ना मनमिल्दा जोडीहरू
सम्साँझै बस्दाखेरी मिल्ने हिसाबले बसिंदो रहेछ । म पनि बैंसालु उमेर अवस्थाको हुँदा मनमा
कौतुहलता जाग्नु स्वाभाविकै थियो । संयोग अङ्कमाल गर्दै स्तनस्पर्शको प्रयास गर्दा रुपैयाँको
माला लगाउने भएकाले स्तन हैन पैसा मुठ्याएजस्तो भयो । नवानुभवले होला प्रयास अघि बढेन ।
बरु अँध्यारो मै चित्तबुझेका डेउडाहरू कपीमा टिप्ने काम गरेँ ।

पूर्व लाल् नपड्डास्हम्म, रातको रातैछ । सुवाचडी उडी बाइगो, पिंजरा हातैछ ।।

कालो मल्मल् काशीपुर्को, कटराइ् बम्मैको । कइको प्रिति रँदो होला, मरञ्जा सम्मैको ।।

माछापीठ् म तर्काइ्जाँदो, कन्नाली जाल्पुग्या । घर्को घर्बार न्यैंथी रँदो लैजान्याँ काल्पुग्या
।।

दाउरा काट्न्या बुन्चरीले, सालपन रुटियो । बाटो पन बिरानियो, कोलपन छुटिगो ।।

आइ् भुइ्सी बिहाने छैन, जनी भुटे बौर । मन्को मान्ठ नभेटिञ्जा मन्बैथैन ठौर ।।

क्रिनज्यूले केई् हुन्यानाई्ं, मन्नु त मन्नैछ । जोवन् ढल्की बाइ्गयाछ, मन्को सुधाड्नैछ ।।

पोर्को बाछो कोलडीको, ऐले बाछो गाईको । सिँयाला बेल्बुड्याजन माया मरी आइ्गो ।।

कर्मले विन्दाबुन् खोज्यो, मक्या धाउ्ँलाइ्नक्या । लाइगयो जेठको मैना घर जाउ्लाइ्नक्या ।।

खाँ भनी जलेवा आयो, माछा पस्यो चरा । लाग् बयल् उडाई लैजा, सुवा र\'ने दरा ।।

दाउरा काट्न्या बुन्चरीले, घाँस्पन काटियो । बइ्ने हार्मिनीको बाजो, स्हुन्ने काँबाटिहो ।।

कोइ् भन्दा आमकी डाली, कोइ् भन्दा औंलाकी । छुटियौँ छुट्छुटै भयौँ, काईं स्हाथ हौंला कि ??

चैतका चिल्किँदा धूप, भैंसा बस्यो खाल । एक्मरी झुराउ्नु नगड् दुवै लैजा काल ।।

दाजू दैलेख सुबिदार, भाइ् सिम्लेका मेठ । कैले जाला जेठ्को मैना, कैले होला भेट ।।

बाटा\'थि आँमकी डाली, खाउँ भन्या खाइ्जाया । म अमन् लागेकी बेला, दइ् भेट्न आइ्जाया ।।

स्हाउ्न भैंसा मालिकाँडा, भदूअ मौभेरी । स्हम्झन्छौं अठारबेरी, रुँदो छौँ नौबेरी ।।

पटेलो कन्नाली कन, नाउ्लो भेरी कन । बाज्परेइ् बिजौरी थला मौका हेरीकन ।।

दिउ्ँसको पद्दन्नी मेडो, रात्को फेरी खान्याँ । दइ्को मेरो भेट् हुँदैन, कर्म तेरी खान्याँ ।।

लामा लाँइ्दो घाँट्घुँघुरी, परेउ् लाँइ्दो पाउ्टी । जा प कौवा डुली आइ्ज काँ छ दइ्को राउ्टी
।।

मालुवाको बगालौँदो, परेवाकै घाँइ्की । रन्बनै अँध्याडो मान्दो, रानी चडी नाइ्की ।।

आइ्गया भोलि\'नि गया, गया मैना गया । दइ् अब बाइ्गयौ पोइला, झल्का मात्रै रह्या ।।

लाल्बाइ्गई लाल्साबुन् लैगई्, लाल्टाला धुन गै । दिन दिन रानी चडी, पराय हुन गै ।।

नसुकेइ् पानीका नाउ्ला, बाह्र वर्ष रहेई् । जैले म देश् घुमी आउँला, उइ्लेइ् चलन भएई् ।।

सालीका थैलाउँदो रह्या, दुई् बइ्ने विनाया । एक् त मेडो मुन्बैरागी, उइ् लामा दिन्आया ।।

बाजा देइ् बजाइ्ने राम्रो, बजाउ्नेकी जोइ्नाइ् । आफ्ना त स्हबै छिन् आफ्ना मेडो भन्नु कोइ्नाइ
।।

## आतिथ्य भरे भर्सेलै परोस् !

लगत्तै मिनपचासको बिदा सुरु भयो । धैनबाट गमगढी हुँदै जुम्ला निस्कँदा ४ दिन पैदल हिँड्नु
पर्थ्यो । शाही नेपाल वायु सेवा निगमको मात्र हवाइसेवा सञ्चालन थियो । टिकटमा
मारामार हुन्थ्यो । दिपेन्द्र जुम्लामा हुँदा टिकटको व्यवस्था मिलाइदिन्थे । धैनबाट बिदा
भएर हिंड्दा वरसम्म आई *"भलो गडी बाइजाउ् है माइठर, हाँटै आया है ज्यू, \... "*[^11]
भन्दै टाटे चिउला, हलुवा राडेर (पुरी, हलुवा बनाएर) कोशेलीपात दिएर विवाहित छोरीलाई
घर पठाउँदा जस्तै बिदा गरेको क्षण अद्यापि अविस्मरणीय छ ।

अँ ! विवाहित छोरी र ज्वाइँ घरमा आउँदा घरका जहानले दूध, दही भात खाने तर
छोरीज्वाइँले केवल तिहुन र भात मात्रै खाएको/खान दिएको दृश्यले मलाई नौलो अनुभव
गराएथ्यो । कारण के रहेछ भने -- माडु (देवताको मन्दिर) मा सात पटक घुमाएपछि त्यस्ता
गाईवस्तुलाई कैली गाई, कैली भैंसा भनिँदो रहेछ र त्यस्ता गाईभैँसीको दूध दही घरका
जहानबाहेक विवाहित छोरीज्वाइँले पनि खान नहुने चलन थियो । सनातनी रूपमा चलेका
चलनप्रतिको दृढता र आत्मसात् ! आतिथ्य भरे भर्सेलै परोस् !

## दाह्री काटेको पहिलो अनुभव

पहिलो वर्षको मिनपचासको बिदा धैनको कोटमा एकजना शाहीको घरमा बसेर केटाकेटी पढाएर
बिताएँ । जसको कारण कोटाली ठकुरीहरू पनि मेरा आनिबानीबाट प्रभावित भएको पाउँथे ।
बाटामा बढेको तथा पानीको नाउला वरिपरिको झारलाई साप्ताहिक रूपमा उखेलेर सफा
गर्नुपर्ने, बिग्रेको बाटो तत्कालै सज्नुपर्ने जस्ता बानीहरू पढ्न आउने केटाकेटीहरूमा विकास
भएको थियो ।

कास्कीका भूपेन्द्रबहादुर रानाभाट्दाइ कोटको प्राथमिक विद्यालयमा प्रधानाध्यापक
हुनुहुन्थ्यो । मद्यपान एवम् धुमपानमा सुर्तीसम्म खाने वहाँ कहिलेकाही धैनमा झरेर किट्टी
(तासको खेल विशेष) खेल्नु हुन्थ्यो । खै ! मेरा के बानी व्यहोराहरू मनपरे, सँगै बस्ने-सुत्ने
पाल्पाका झवीन्द्र ज्ञवालीदाइ र वहाँले मलाई साह्रै माया गर्नुहुन्थ्यो । दाह्री नपल्हाएको
मेरो अनुहारमा सुरुमा २०३९ साल बैशाख १७ गते शुक्रबार दिउँसो ३ बजे ज्ञवालीदाइले
ब्लेडद्वारा दाह्री काटिदिनु भएथ्यो । बेला-बेलामा डाकेर *"म त बुढो भएँ, तिमी आउन अलि
राम्रो बनाउँछु .."* भन्दै दाह्री कपाल मिलाइदिनुहुन्थ्यो ।

फेरि भूपेन्द्रदाइले साप्ताहिक÷पाक्षिक रूपमा कोट डाक्नुहुन्थ्यो र टाटे-च्यूला, खीर (धैनको
बाहुन गाउँमा कैली गाई र भैसी भएकाले दूध, दही खान पाइँदैनथ्यो) को व्यवस्था मिलाई
मैतालु छोरीलाई जस्तो मेजमानी ख्वाउनु हुन्थ्यो । यतिसम्मकी मैले Yes Period घोषणा गरेको
वर्षमा चुरोट-चरेश खाने हुँदा *"नखाए हुन्थ्यो क्यारे ! भाइको खाने बानी छ भनेर अलिकति
अत्तर/चरेशको व्यवस्था छ, खाना खानु अघि खाने कि पछि ?"* भन्दै दिनुहुन्थ्यो ।

एकपटकको कुरा हो, खाना खाईवरि सुत्ने बेलामा मैले चुरोटमा चरेश भरेँ र खान थालेँ ।
भूपेन्द्रदाइले *"हैन यो रक्सी, चरेश खाँदा के मजा हुन्छ र यसरी खान्छौ हँ ?"* भन्नु भयो ।
मैले पनि *"खाई हेर्नु न त, लागेछ भने पनि अब दाजूभाइ सुत्ने न हो ! \..."* भनी खान
हौस्याएँ । दाइले पनि एक-दुई सर्को तान्नु भयो र घुप्लुक्क सुत्नु भयो । म पनि वहाँसँगै सुतेँ ।

जाडो ठाउँ, धैनमा पनि ज्ञवाली दाइसँग गुडुल्किएर सुत्थ्यौं । एकछिन पछि त भूपेन्द्रदाइ आफू
उठेर खाटमा बस्नुभयो र मलाई उठाउनु भयो *"तिलक ! उठ-उठ, भूइँचालोले हो कि भास्सियो
ह्यार !"* मैले भनेँ *"दाइ तपार्इँलाई चरेश लाग्यो, भास्सिएको छैन, तपाईंलाई त्यस्तो
अनुभूति भएको हो !"* फेरि एकछिनपछि मलाईसमेत गँजेट्दै खाटको बीटमा जोडले समाउनु भयो र
मलाई भन्नु भयो *"ए तिलक ! तिमी पत्याउँदैनौ ह्यार, हेर त उडायो मलाई त !\..."*
हात फुत्काउँदै मैले भनेँ *"दाइ आज तपाईंलाई चरेश राम्रैसँग लाग्यो, केही छैन, मलाई ग्वाम्म
अँगालो हालेर निदाउनुहोस्"* । बानी नपरेका अङ्गप्रत्याङ्गहरूले नवीन चीजबीज
प्रयोगप्रतिको प्रतिवाद !

## अन्तिम पर्दा मानवलाई मानवकै सहाराको जरुरी !

मिनपचास बिदापछि विद्यालय खुली सक्दा घरतिर आएका सबै सरहरू फर्की सकेको थिएनन् ।
हेडसरले आफू एकैचोटी दसैँ बिदा पछि आउने हुँदा **निमित्त हेडसर** भई काम गर्ने खबर प्राप्त
भयो । सोही बमोजिम भाद्रको अन्तिमतिर तलवभत्तादि निकाल्न म गमगढीतिर हिँडे ।
धैनबाट खाना खाएर हिँडी कालैमा पुगेर बास बसेँ । कालैमुनिको झोअँलो (बावियाका
लट्ठाहरूको झोलुङ्गेपूल, ४÷५ फिटका काठका टुक्राहरूमा ३÷३ वटा प्वाल पारी लट्ठाहरू
छिराई तल हिँड्ने गराइएको र माथि दुई छेउमा लट्ठा तन्काइएको) देख्दा तर्ने अनुभव गर्न
पाए भन्ने कल्पना भएथ्यो ।

जेहोस्, भोलिपल्ट चाँडै खाना खाई गिलाहाँ हुँदै कच्चे आइपुगेँ । दुर्भाग्य ! सुम्लीको लाप्को
(बावियाको लट्ठामाथि काठ र माटो राखिएको साँगुजस्तै) कर्णालीले बगाएको रहेछ । अब
फूलीको उकालो २÷३ घण्टा उक्लेर नियाले हुँदै गमगढी जानुपर्ने बाध्यता भयो । बिल्कुल एक्लै
त्यो नयाँ बाटोमा पयर बढाएँ । करिब २:३० घण्टा हिँडिसकेर उकालो काटेँ । संयोग, त्यहाँ
एउटा भालुले कागुनु खाइरहेको दृश्य देखियो । त्यो दृश्यले मेरो सातो गयो । धन्य मानव
मस्तिष्क ! कति चाँडो चल्दो रहेछ कुन्नी ? सर्प देखे रुख चढ्नु, भालु देखे तलतिर दगुर्नु भन्ने
उखान स्मरण भई म वेपत्तासँग तलतिर झरेँ । पछाडि हेर्नसक्ने हिम्मत गुमिसकेको रहेछ ।
खुट्टाम्दो ठेश लगाउँदै तुलनात्मक रूपमा हिँड्न मिल्ने स्थान हुँदै ओह्रालो लागेको त म पुनः
कर्णालीको तीरमा पो पुगेँछु । म भएतिर ठूलो पहरोलाई कर्णालीको हल्काले हानिरहेको थियो
। ठूलो सास लिएर एउटा ढुङ्गामा बिसाएँ । शरीर असिनपसिन भएको थियो । विचरा भालु !
मेरै पछाडि किन पो लाग्थ्यो र ? ठाउँ सुनसान थियो, कर्णालीको आवाजबाहेक चरासम्म
कराएको सुनिन्थेन ।

अब पुनः उकालो उक्लिनु बाहेक मसँग विकल्प थिएन । शरीर थकित थियो । भोक पनि
लागिरहेको थियो । बाटो सुनिश्चित थिएन तापनि पयर बढाउनु अनिवार्य थियो । भदौको
महिना झारपातहरूले बाटो नै भएपनि ढाकेका थिए । म नौलो व्यक्ति अपरिचित परिवेशमा
भोक र अनपेक्षित हिँडाइले लखतरान शरीर अस्पष्ट बाटोमा हिँडाइरहेँ, हिँडाइरहेँ । साँझ पर्नै
थाल्यो, तर तेर्सो बाटोमा पुगिरहेको थिइन । जेहोस्, झम्के साँझमा म एउटा खर्कनेर पुगेँ ।
जहाँ १०÷८ वटा खरका छाना भएका गोठहरू देखिन्थे । ठूलो आधार प्राप्तिको महसुस भयो ।
किनभने खेतबारीमा आलो गोबर देखिन्थ्यो, यसबाट अब केही समय हिँडेपछि कोही न कोही
मान्छे भेट हुनेछ भन्ने अड्कल काटेर मन थुम्थुमिएको थियो । अब गोठहरू भएकै ठाउँमा पुगेँ ।
सम्पूर्ण गोठहरू चाहार्दा एकजना लठेब्रे किसिमका अधबैँसे व्यक्ति भेटिए । ठूलो राहत प्राप्ति
र आनन्दको अनुभव भयो । अन्तिम पर्दा मानवलाई मानवकै सहाराको जरुरी !

## डर, त्रास त मस्तिष्कको जानकारीसँग पो सम्बन्धित हुँदोरहेछ त !

दुर्भाग्य ! माथि गाउँबाट ल्याएका चिनुका चामल पकाई भरखरमात्र खाइसकेर भाँडा माझ्दै
थिए । चामल पनि एकजनालाई एकछाकको लागि मात्र ल्याइएको रहेछ । "*थोक्कै अगेर
आइदिया भ्याले बाँटी खान हुने छियो, दे क्या गडौं धेउ !*"[^12] भनी सान्त्वना प्रकट गरे
बिचरा । भाँडा सफा गरेपछि भित्रै अगेनु छेउमा बसियो । गोठहरू भएकाले दूध दहीमात्र
भएपनि पाएमा भोकरुपी अग्नीज्वाला अलि-अलि भए\'नि निभ्दो हो भन्ठानेर सोधनी गर्दो
भएँ । *"उइ त, दे स्हवै गोरुछोडी अल्लै स्हाजी-बासी गर्‍याँ त, क्यान्ने थइ्"*[^13] गरी
पश्चाताप प्रकट गरे । त्यतातिर गाई भैँसीको दूध हिजो अस्तिको दही सँगालेको ठेकीमा आजको
दूध मिसाएपछि त्यो साजी-बासी हुँदो रहेछ र कसैले पनि खान हुँदो रहेनछ । एउटा नयाँ चलन
थाहा पाएर चित्त बुझाउँदै निस्तै भोक मारिटोपल्न बाध्य भएँ ।

अब तमाखुसँग भोक मेटाउनु मेरा लागि अनिवार्य ठहरियो । घरि आफूसँगका चुरोट त घरि तिनै
नैन फडेराको तमाखु ! स्हुल्फा तान्दै अगेनु वरिपरि बसेर ९ बजेसम्म गफगाफ गर्‍यौँ । सायद
थाकेको शरीरले भोकै भएपनि आराम खोज्दो रहेछ क्यारे ! निद्रा लाग्ला जस्तो भयो । अनि
नैनजीसँग सोधेँ - *सुत्न कहाँ सुतौँ ?* त्यही अगेनु वरिपरि फाटेको फेरे (बाख्राको रौँहरूबाट
बनाइएको काम्लो) देखाउँदै *\'मु त न्यहीँ सिइदो, तुमी हप पाँडघरम्मो सुत, भतु
चुक्री÷तुम्बाउ नखाया ज्यू ! हिउँद काट्याका सुको घाँसका पुलाहरू छिन्, वरिपरि तिनै पुलाहरू
राखी बीचम्मो सिइनु क्या है ! अँदेइ, चिस्हो पन नहोला, देखेनौ ?\'*[^14] भनी मलाई
पाँडघर (गोठको माथिल्लो तला जहाँ सुकेका घाँसका मुठाहरू राखिएका हुन्छन्) देखाइदिए ।

जुनेली रात थियो । म पनि पाँडघरमा गई सुकेको घाँसका मुठाहरू वरिपरि चिनेर बीचमा सुत्ने
व्यवस्था मिलाएँ । दुवैतिर खुला भएको थैलो जस्तो बनाइएको लुङ्गी च्यातेर/उधारेर
च्यादरजस्तो बनाएँ । कपडासँगै सुतेर लुङ्गी घुम्लुङ्ग ओडी त्यहाँमाथि घाँसका मुठाहरू मिलाएर
राखेँ । तिनै मुठाहरूको सिरानी, डसना, सिरक र पर्खालसमेत बनाई निद्रादेवीको शरणमा परेँ
। भातखाने बेला टलेपछिको झम्के निद्राले भोको मलाई पनि निद्रादेवीको काखमा फालिदिएछ
क्यारे ! भुसुक्क निदएँछु । कतिसमयसम्म एउटै कोल्टे सुतेपछि सनातनी विस्तारामा कोल्टे फर्के झैँ
सिरक सज्दै कोल्टे फर्कन लाग्दा घाँसको रूपमा राखेको सिस्नाको मुठामा हात परेछ, झसङ्ग हुँदै
बिउँझिदो भएँ । हातमा अम्लले पोल्न थाल्यो, पानीमात्रै पिएकोले पिसाब लागिरहेको रहेछ,
पिसाब फेरेँ । टहटह जून लागिरहेको थियो । त्यही प्रकाशमा घडी हेरेँ । ५ बजेर १० मिनेट
बितेजस्तो देखेँ । सोचेँ - अब त्यही सिस्नोको विस्तारामा सुत्नुभन्दा विस्तारै गमतिरै हिँड्नु
बेस । तब झोला निकाली बोकेर पाइला अघि बढाएँ । बाटो तेर्पायँ-तेर्पायँ नै थियो, तर
जङ्गलको बीच हुँदै हिँड्नु पर्थ्यो । एकलासे वातावरणमा एकलकाटेको पाराले मनगढन्ते
विचारहरूको साथ लाग्दै म अघि बढिरहेको थिएँ, भोक बिर्सिइसकेको थियो । गमगढीको डाँडा
दृष्टिगोचर भयो । तर, उज्ज्यालो अझै प्रष्टिएको थिएन । बल्ल मलाई डर लाग्यो । यसो
घडी नियालेको त बल्ल सवा पाँच बज्दै रहेछ । म त दुई बजेर २५ मिनेट बितेकोलाई ५:१०
बजेको ठानेर रातारात जङ्गलको बाटो पो पार गरेँछु । डर, त्रास त मस्तिष्कको जानकारीसँग
पो सम्बन्धित हुँदोरहेछ त !

## सच्चा आत्माले दुःखप्रति संवेदना प्रकट गर्दा आफन्तको दायरा स्वतः उल्लङ्घन हुँदोरहेछ !

भोलिपल्ट कार्यालय समयपछि गमगढीमा टहल्दै थिएँ । कालिका मन्दिर मुनि एकजना मधेसी
भाइ - झब्बरलाला साह एक्लै रोइरहेको भेटेँ । नजिकै गएर सोधनी गर्दा *"मेरो घर सिराहा
जिल्ला हो । दुई बैनीहरूको विवाहका लागि मगनी भैसक्यो, दहेजको लागि पैसाको खाँचो
परेकोले साथीहरूसँग हुम्ला आएँ । मेरा गाउँले साथीहरू हुम्लामा शिक्षक छन् । मैले पनि पूर्व
मध्यमा पास गरेको र घरको परिस्थितिलाई हेरेर साथीहरूले हुम्ला जाऊँ, मास्टरको जागीर
पाइन्छ, भनेकोले आएको हुँ । खोज्दै-खोज्दै हिंड्दा अस्ति यहाँ गमगढी आइपुगेको हुँ । शिक्षा
शाखामा सम्पर्क गर्दा* \'खाली भएको स्कूलमा गई नियुक्ति लिएर यहाँ पठाइदिनु, हामी
समर्थन गरिदिउँला, यहाँबाट खाली छ भनी पठाऊँ भने वहाँ विद्यालय सञ्चलक समितिले
अर्कैलाई नियुक्ति गरेको रहेछ भने, तपाईंलाई दुःख मात्रै हुन्छ \...\' *भन्ने उत्तर पाउँछु ।
कहाँ खाली छ ? मलाई थाहा पनि छैन, भएको पैसा पनि सकियो । अब त कसैले बाटाखर्च
दिन्छ भने पनि म कहाँ छु ? र कसरी घर पुग्छु ? भन्ने पनि थाहा छैन । म त हराएँ दाइ !
"* भनी हिक्का छाडेर रुन थाले । मेरो मन पनि अमिलो भएर आयो ।

मैले पढाउने धैनकोटको जगतमाला प्रस्तावित माध्यमिक विद्यालयमा एउटा दरबन्दी खाली
भएको थियो । मेरो आफ्नै दाइ डिल्लीराम गिलाहाँमा पढाउनु हुन्थ्यो । उक्त रिक्त
दरबन्दीमा वहाँलाई नै सरुवा मिलाई दाजूभाइ सँगै बस्ने रहर थियो । तर उल्लिखित परिवेशले
डिल्लीराम दाइलाई धैन सारेर गिलाहाँमा उसलाई भर्ना गर्न पनि ढिला हुने महसुस गरायो ।
उसलाई **"यहाँबाट २ दिन हिँड्नु पर्दछ, मैले पढाउने विद्यालयमा दरबन्दी खाली छ ।
कमसेकम बाटाखर्च आर्जन गर्ने बेलासम्म भर्ना भएर पढाउनु हुन्छ ? "** भनेँ । उनी पनि सहर्ष
*\"हुन्छ"* भने र साथै ल्याएर जगतमाला प्रस्तावित माध्यमिक विद्यालय, धैनको रिक्त
प्राथमिक दरबन्दीमा भर्नाको व्यवस्था मिलाएँ । सच्चा आत्माले दुःखप्रति संवेदना प्रकट
गर्दा आफन्तको दायरा स्वतः उल्लङ्घन हुँदोरहेछ !

**क्रमश:**

[^1]: *यी जुत्ता फलाना मास्टरले ल्याइदिएका हुन्, साह्रै बलिया रहेछन् त्यति फाटेका छैनन्
    ।*

[^2]: *यो गलेबन्दी ज्ञवाली मास्टरले ल्याइदिएका थिए र गइसके, गलेबन्दी भनेचाहीँ राम्रो
    परेछ, केही भएको छैन ।*

[^3]: *हैन भने खसी खानु पर्ला हैन त ! त्यो पनि नभए कुखुराको भाले त खानै पर्‍यो हैन त
    !*

[^4]: *ओहो ! यिनलाई स्कुल पठाएर म भेडा हेर्न जाऊँ कि तिमी जाउला मास्टर ?*

[^5]: *ओहो ! अघि भनिसकेँ त ! गाईगोरु तिमी जान्छौ र ? बेकारमा ! (छिमेकतिर फर्केर)
    हैन कतै धेरै विद्यार्थी जम्मा गरेदेखि मास्टरको तलब बढ्ने त हैन ? पहिले त केटाकेटी
    स्कुल पठाऊ भन्न त कोही पनि आउँदैनथे त !*

[^6]: *मास्टर तमाखु खाँदैनौ ?*

[^7]: *लौ हामीलाई चुरोट दिँदैनौ र ! एक्लै खाँदा रहेछन् साथी हो । तमाखु पनि खान्छौ
    मास्टर ? तिमीले दोहोरी गाउँदैनौ ? हामीसँग बिहे गर्छौ ?*

[^8]: *ओहो के कुरा गर्नुहुन्छ र ! हेरी राख्नुहोस् है त ! हाम्रो घर मुनि नजोतीकन रोपेको
    र तलतिर जोतेर रोपेकोमा कहाँ बढी धान फल्दो रहेछ*

[^9]: *ओहो डाक्टरसाहेब ! हिजो, अस्तिसम्म धान रोपाइँको आत्तुरी थियो है ! फेरि कतै
    मरी पो जान्छ कि भन्ने सोच्यौँ, केटाकेटी पनि धेरै छन्, अझै कति हुने हुन् ? मरे पनि के
    नापिनेछ र भनेर ल्याइसकेनौँ हेर्नुहोस् । हिजो रोपाइँ पनि सकियो, यो पनि मरेन, अनि
    आज ल्याएँ त हजुर ! राम्रो औषधि गरिदिनु परो कतै बाँचे बाँचिहाल्ला कि हजुर*

[^10]: *लौ ! इष्टमित्र आउँदाखेरि पनि गीत गाउन जाँदैनौ ? यिनिहरूसँग नगए कोसँग
    जाउली त केटी हो !*

[^11]: *राम्रोसँग जानु होला है सर ! चाँडै आउनु होला है*

[^12]: *थोरै पहिले आएको भए बाँडेर खन हुने थियो, लौ अब के गरौँ है !*

[^13]: *हुन्थ्यो त ! भरखरै सबै गाई दुहेर साजी-बासी गरिहालेँ, थुक्क ! के गर्नु है ?*

[^14]: *म त यहीं सुत्छु, तपाईं माथी आँटीमा सुत्नुहोस् । बरू चुरोट, तमाखु नखानु होला
    हजुर है ! हिउँदमा काटेको घाँसका मुठाहरू छन्, वरिपरि तिनै मुठाहरू राखेर सुन्नु के है !
    त्यसोगरे चीसो पनि नहोला, बुझ्नुभएन ?*
