दुर्गमको टुहुरो

(दुर्गम भ्रमणको तथ्य कहानी)

प्रस्तोता :

तिलक पौडेल

# दुर्गमको टुहुरो

## आमाको मन

साथीभाइहरूको अनुरोध अनि विगत वर्षहरूकै इच्छा र आकांक्षाहरूलाई सम्हालेर यसवर्ष मलाई
दुर्गम आउने विचारलाई मूर्तरूप दिन मन लाग्यो । तदनुसार घरपाहीको शिक्षण पेशामा हुन
लागेको स्थायी आयोगलाई छाडेर दुर्गमतिर आउने दिनको निधो गरेँ । जस अनुसार २०३८ साल
फाल्गुण महिनाको ४ गते सोमबार हिँड्ने कुराको निधो भयो । म सौताने नालको मेरो
आमापट्टीको जेठो छोरो हुँ । बुवामुमाको प्यारो छोरो, विभिन्न कष्टहरू समाधान गर्दै
आईएस्सीसम्म पास गरिसकेको र घरपाहीमा नै जागीर खाएकोमा बुवामुमालाई पनि सन्तोष
थियो । तर मेरो मनेच्छामा वहाँहरूको के अवरोध ? तसर्थ मैले मेरै गाउँघरका साथी अग्नि र
कृष्ण साथमा लिई दुर्गम आउने आँट, गएको एसएलसी परीक्षा सञ्चलन भइरहेको बेलादेखि नै गरेको
थिएँ । जसमा साथीहरूको *"तिमी जस्ता आइएस्सी पास गरेका शिक्षकहरूको सोर्सफोर्स नै चल्छ
रे ! उ ऽऽ धाङ्धुङ्का इन्द्रदाइले जय, कर्णहरूलाई कालीकोटमा लगेर जागीरे बनाइदिए । हेर
न ! तिमी-हामी दश कक्षामा सँगै पढेका साथी, तिमी एसएलसी गरेर, आइएस्सी गरेर, यहीं
(चिलाउनेबास हाइस्कूलमा) पढाउन थालेको पनि अहिले तीन वर्ष लागिसके, हामी अझै ऽऽऽ
एसएलसीसम्म पनि पार गर्न सकेनौँ, गाउँघरमा मुख देखाउन पनि सर्म भयो । तिमीले पनि
हाम्रो लागि दुःख गरिदिनु पर्‍यो \..."* भन्ने अनुरोधले पनि मलजल थपेको थियो ।

दुर्गम आउने विचार भएपछि साँझ हरेक दिन गाउँघरका साथीभाइहरू जम्मा भई रमाइलो साँझ
मनाउँदै दिनहरू व्यतीत गरिरहेको थिएँ । जब एसएलसी परीक्षा पूरा भएथ्यो, त्यसैदिन साथी
अग्नि र कृष्ण मसँग भेट भई बस्न भनी घरतर्फ आउँदा बाटैमा भेट भयो । म आफ्नो घरायसी
स्थितिलाई विचारी आर्थिक अवस्थाले आफू दुर्गम गएपछि पर्नसक्ने हानिको समाधानका लागि
आफ्नै सहकर्मीसँग कुराकानी गर्दै थिएँ । अग्नि आइपुगेपछि उमात्रलाई घर पठाई म त्यहीं बसेँ ।
भोलिपल्ट बेलुका तीनैजना सँगै एकठाउँमा बसी रमाइलो साँझ मनायौँ । अति खुसी थियौँ । तर
दुर्गम आउने भन्दा गाउँघरका साथीभाइहरूमा परेको पीरमर्काको बयान म यहाँ उल्लेख गर्न
सक्दिन । यस्तो स्थिति हुँदाहुँदै फाल्गुण ३ गते आयो । भोलि जाने भन्ने कुरा सबैलाई जानकारी
भयो । घर मुमालाई खपिसक्नु भएन *"नजाऊ छोरा ! तिमीलाई के खाँचो भो ? मैले पकाएको
भात, रोटो, पीठो खाएर मेरै काखमा बसी तिमी यस्तो जागीर गरेका छौ । केका लागि
तिमी दुर्गम जान्छौ ?"* भन्ने जस्ता कयौँ प्रश्नहरू गर्नु हुन्थ्यो । त्यसको प्रतिउत्तर मैले
मेरा परिचित दुर्गम आइसकेका साथीहरूको आशयबाट यसरी प्रष्ट्याउँथेँ - *"आमा ! तपाईंले मेरो
चिन्ता नगर्नुस्, छोरो भई जन्मेपछि एक ठाउँमा र बुवामुमाको काख सम्झेर मात्र पुग्दैन रहेछ ।
देश-विदेशको जानकारी हुनुपर्दो रहेछ भने म त १० कक्षासम्म यही स्कूलमा पढें, आइएस्सी पढ्न
पोखरा बस्दा कहिलेकाहीं काठमाडौँ उपत्याका घुमेँ, नत्र हाम्रो देश कस्तो सम्म दुर्गम रहेछ
भन्ने कुरा जान्न म ज्यादै उत्सुक छु । फेरि दुर्गममा खानबस्नको पनि राम्रो सुविस्था छ रे !
घरको स्थिति यस्तो छ, पैसा भएको भए म बिएस्सी पढ्न जाने थिएँ, एकवर्ष जति दुर्गम बसी
काम गरेँ भने हाम्रो आर्थिक स्थिति पनि सुध्रनेछ । अनि म पनि मेरो भविष्य सुधार्न सक्षम
हुन्छु कि ? हुन त म सधैँ तपाईंकै साथमा हुन पाए तपाईंलाई खुसी लाग्दछ, मलाई पनि झन्
कस्तो हुँदो होला ? **अरूको लाख आमाको काख** भन्छन् । भाइबहिना छँदैछन्, उनीहरूबाट नै
मेरो सन्तोष गरी एक वर्ष बिताउनुस्, अनि त म फेरि तपाईंकै काखमा आउनेछु । विदेशमा हैन,
हाम्रै देशमा जाँदैछु । के पीर लिनुहुन्छ ? महिनामा २÷३ पत्रहरू पठाउँला ! त्यतिसम्म हजुर
नआत्तिई बस्नुस् \...."*

*"फेरि घरमा धन्सार बनाउन सुरु गरेऊ, त्यसको फत्ते कसरी गर्ने ? यो सकेपछि जाउला !"*
भन्नुहुँदा *"यसमा चिन्ता नगर्नुस् म पैसा खोजी पठाउनेछु, कर्मीहरू काम गर्नेछन्, उनीहरूलाई
पनि भनी छाडेकोछु । बुवा हुँदै हुनुहुन्छ, के पीर लिनुहुन्छ ?"* भन्ने गर्थें । तरपनि आमाको मन
न हो ! किन सन्तोष मान्दथ्यो र ?

## दुर्गमको यात्रारम्भ

त्यसदिन बिहान अग्नि र म सँगै नुहाउन गयौँ । *"आजैदेखि तिमीले स्कूलमा बिदा लेऊ"* भनी
साथीले भने । म पनि त्यसै मुताविक त्यसदिन बिदा लिएँ । नुहाई सकी खाना खान जाँदा
मुमाको अनुहार कस्तो थियो भन्ने कुराको बयान म गर्न सक्दिन । खाना खाइसकेपछि स्कूल गई
आफ्ना प्रमाणपत्रहरू लिएँ । स्कूलका विद्यार्थी भाइबहिनी र सहकर्मी स्टाफहरूसँग बिदा भई
हेल्थपोष्टमा आएर मोतिसँग बिरामीको प्रमाणपत्र बनाइदिन भनी चिलाउनेबास झरेँ । साथी
अग्नि र विष्णु सँगै थिए । दुर्गम आउने थाहा भएपछि पोखराचौरका ख्यामु, बुद्धि, सन्तु, पदम
साथीहरूले हाम्रो बिदाइ गर्ने भनेका हुनाले त्यसदिन उनीहरूको कार्यक्रम अनुसार सँगै रमाइलो
गरी चिलाउनेबासका सबै छिमेकीहरूसँग बिदा भई घर जाँदा उक्त साथीहरू बिछोड हुने बेलामा
आँसुका धारा बगाई विवशतालाई सम्झेर बिदाइ गरे । त्यो क्षण सम्झँदा अझै मेरो मनमा
भक्कानो परेर आउँछ ।

घर पुगी सक्दा घरमा सबै मलिना चेहरा लिएका देखिन्थे । खाना पाकी सकेको थियो । *"बाबु
! खाना खान आऊ !"* भन्ने आमाको बचनले मन झसङ्ग भयो । भान्सामा गएर म खाना खान
लागेँ । तर आमाको अनुहारतिर हेर्दा मुखको गास पनि तल जान असमर्थ भयो रपनि हातमुख
जोर्दो भएँ । खाना खाइसक्दा गाउँले साथीभाइहरू सबै मेरो र अग्निको बिदाइका लागि घरमा
जम्मा भइसकेका थिए । सबैले *"राम्रोसँग जानु, पत्र पठाउँदै गर्नु"* बाहेक अरू वाक्य भन्न
असमर्थ भएको ठहर्‍याउँथेँ । सबै बिदा भएपछि म र सनबा ओमबहादुर साथमा सुत्न गएका थियौँ
।

छिमेकी दाजू चन्द्रकान्तले मेरो बिदाइ वहाँको आफ्नै घरमा लगेर गर्ने तारतम्य मिलाउनु भएको
रहेछ । वहाँको भाइ बालकृष्ण पनि दुर्गम आउने विचार गर्नु भएको थियो । वहाँको मुमा ज्यादै
दुःख मान्नुहुन्थ्यो । त्यसमा पनि म गएपछि मेरो मुमाको समेत प्रतिनिधित्व गर्दै, रुँदै अनेक
सल्लाह दिनु भयो र पाकेको मिष्ठान्न मेरो अगाडि राखीदिनु भयो । म पनि आफ्नो साइतको
ख्याल राखी दुर्गमको परिकल्पनामा डुबुल्की मार्दै निर्धक्क भए झैँ गरी मिष्ठान्न खाँदै *"मुमा
के गर्ने ? बिग्रनका लागि साइत गरेको त हैन, तापनि यहीं भइरहेको छोरो प्रदेश जानेभन्दा
मन कमलो नहुने त कुरै भएन, तरपनि आमालाई पनि सम्झाउँदै गर्नुहोला । म आउँदै नआउने गरेर
जाने त हैन, धेरै बसे एकवर्षमात्र हो, सानादाइ (बालकृष्ण) पनि जानुहुन्थ्यो होला, तर
घरको स्थिति विचार्दा वहाँ जाने अनुकूल पनि भएन, घरको स्थितिउपरको मेरो शारीरिक
सहयोग हुन नसकेपनि टाढा भएपछि पत्रबाटै भएपनि नैतिक सहयोग जरुर हुने नै छ"* भनी
मिष्ठान्न खाइसकेर घर आएँ । घर पुगेर बिछोडमा नराम्रो होला भन्ठानेर मनमा चाँडै/सबेरै
जाने विचार हुँदाहुँदै *"सूर्योदयपछि जाने हो, खाना पकाउन दुःख नगर्नु, म खाना नखाई जाने
हो"* भनी आमालाई भनेँ । तर मुमाको मनले के मान्थ्यो र ! रात्रिभर बिउँझै रहेर खाना
पकाई बस्नु भएको रहेछ । बिहान भयो, साथी अग्नि र विष्णु आई मलाई ब्यूँझाए । तब मुमाले
खाना खान भन्नुभयो । बलैकरै खाना खान थाल अगाडि राखेँ । दूध, दही र घीउमा पकाएको
खाना पस्किनु भएको थियो तापनि वहाँको अनुहार अवलोकन गर्दा गास निल्न पनि गाह्रो
भयो । *"खाऊ बा खाऊ"* भन्ने शब्दले हृदय चसक्क भयो, साइत गरे पनि नजाऊँ जत्तिकै भयो ।
तर मुनामदनको *"कि गरी छाड्यो कि मरी छाड्यो मर्दको इरादा"* सम्झेर मन बहलाएँ ।

हिँड्ने बेलामा घर परिस्थितिलाई आँखा चिम्लेर, बुवा-मुमाको काखलाई लात मारेर,
भाइबहिनीको प्यार, ममतालाई कुल्चँदै आफू सुत्ने कोठाबाट विस्तारातर्फ फर्की एकवर्षसम्मलाई
भावनात्मक बिदा माग्दै बाहिर निस्कँदा ढोकामा उभिइरहनु भएको मुमाले घरखर्च कटाई
बाटाखर्च स्वरूप रु.५०।- हातमा हाली दिनु भयो । आँगनमा दुई पानीले भरिएका घडाहरू
रहेछन्, दुईवटा पैसा दिँदै *"घडामा राखी पानी अचाई बहिनीले दिएको दही खाई साइत
गर"* भन्नु भएमुताविक पैसा घडामा राखी पानी अचाएँ । ठूली बहिनी दुर्गाले गिलाँसमा दही
लिएर उभिएकी थिइन्, मलाई दिँदा बलै मुखमा लगाएँ, मुटुमा भक्कानो पर्‍यो, पिँडीको डिलमा
बुवा हुनुहुन्थ्यो, भाइ बहिनी पनि त्यहीं थिए, सनबालाई साथ लिई आँखा चिम्लेर *"नआत्तिनु
होला"* भन्ने वाक्य सुनाई एकबीस वर्षा विताएको ठाउँलाई बिदा गरेँ । बुवाले पिँडीको
डिलमा बसी *"भगवानले रक्षा गरे, मेरो बाबुलाई केही नहोस्, ईश्वर दाहिना होउन्, हिँड्दा
ठेस नलागोस्, बस्दा केश नझरोस्, आँटेताकेको पुगोस्, रोगव्याधि दूर होस्, शत्रु वश हुन्,
\...\..."* भन्दै हुनुहुन्थ्यो । आँखाभरिको नुनिलो पानीको छाल रोक्दै दुर्गमको साइत गरेँ ।
बीच चौतारीमा पुगेपछि, सनबा पनि बिदा हुन्छु भन्नुभयो, *"लौ त नि ! म गएँ, घर
बुवा-मुमालाई सान्त्वना दिँदै घरको हेरविचार गर्दै गर्नुहोला"* भन्दा *"त्यसमा पीर
नमान्नु, आफ्नो कामलाई ध्यन दिएर गर्नु, भगवानले पनि साथ दिउन्"* भन्दै बिदा हुनु भयो ।
त्यसपछि अग्नि, विष्णु साथमा लिई आफ्नो जन्मस्थानलाई बिदा गरी चिलाउनेबासतिर झरेँ ।

## आर्थिकाभाव

तर साथमा बाटाखर्च वापत मुमाले दिएको पचास रुपैयाँबाहेक लाल पैसा पनि थिएन । साथी
विष्णु, उनका बुवा भएको ठाउँ-चितवनको भीमनगर हिँडेका थिए । उनले बुवासँग मागेर मलाई
बाटाखर्च मात्र हैन, मेरो घरायसी मामलालाई पनि सुल्झाउने रकम मिलाउने सल्लाह अनुसार
हिँडिएको थियो र म ढुक्क पनि थिएँ । वास्तवमा विष्णुलाई मैले सापटीस्वरूप यसै प्रयोजनका
लागि पहिले नै रकम उनीलाई दिइसकेको थिएँ । चिलाउनेबास, जरेखोला, ओहिया, रँगेठाँटी हुँदै
सेतीदोभान पुगेपछि विष्णुले आफ्नो घरखर्चस्वरूप मट्टीतेल, बहिनीलाई कापी-कलम किनिदिए ।
त्यसपछि हामी तीनजना नाउडाँडा पुगेर चिया खायौँ । त्यतिञ्जेल बस पनि आइपुग्यो र बस
चढी पोखरा आएर ओर्ल्यौँ । त्यहाँ पुगेपछि नारायणघाट जाने बसको टिकट खोज्यौँ । तर ढिला
जाने भएकोले मुग्लीङ्सम्म जान, काठमाडौँ जाने बसमा चढ्यौँ र मुग्लीङ् पुग्यौँ । मुग्लीङ् पुगेपछि
खाना खाई नारायणघाट जाने बस पक्ड्यौँ । नारायणघाट पुग्नुभन्दा पहिला दियालो बङ्गला
देखाउँदै विष्णुले हामीलाई परिचय गराए । राजा महेन्द्रको मृत्यु त्यही बङ्गालामा भएको रहेछ
। नारायणघाट पुगेपछि डुङ्गा चलाएको हेर्न नारायणीतीरमा गइयो । फर्केर आउँदा बाटामा
साहुथर श्रीकृष्णसँग भेट भयो । वहाँले बैङ्कमा काम गर्नुहुँदोरहेछ । *"आज यही बस"* भन्नुभएको
थियो । विष्णुले त्यसको उत्तरमा *"पाएसम्म भीमनगर नै जान्छौँ नत्र यतै बसौँला"* भने ।
त्यसपछि भीमनगर जाने बसको खोजी गरियो, तर बस पाइएन र यसै आलस्यले चौरमा बसेका
थियौँ, उताबाट श्रीकृष्ण आउनुभयो र वहाँसँग वहाँकै बासस्थान - भरतपुरतिर लाग्यौँ ।

दुर्गम आउने भनेका साथी कृष्णको एक घर माडी र एक घर त्यहीं भरतपुरमा थियो । उनीलाई ५
गते बेलुका खस्यौलीमा भेट हुने भन्ने हामीहरूको पहिलाको सल्लाह थियो । तर, विष्णु पनि
भीमनगर नगै आफ्नो काम असफल हुने हुँदा कृष्णलाई भेट्ने कोसिस गरियो । नभन्दै उनको घरमा
पुगेको उनी त्यहीं नै रहेछन् । भेट भएपछि उनीले हामीसँग सबै यथार्थ हालखबर सोध्न थाले ।
त्यसमा आर्थिक स्थितिलाई बलियो बनाउन भनी यताबाट आएको व्यहोरा जनाइयो । भोलि
भीमनगर गई बस्छौँ र पर्सी हामी खस्यौलीमा भेट भई अर्को दिन बिहानैको पहिलो बसमा
निर्धारित गन्तव्य तिर जाने भन्ने सल्लाह भएपछि त्यसदिन बेलुका श्रीकृष्णका घरमा खाना
खाई कृष्णकै घरमा सुत्ने व्यवस्था गरियो । भोलिपल्ट त्यहीं खाना खाई कृष्णले *\"भोलि म
भलुही (उसको काहिँलाबुवाको घर) गई बस्छु । तिमीहरू त्यहीं आउनु\"* भन्ने सल्लाह गरे ।
पैसाको सम्बन्धमा *\"मसँग पनि बाटाखर्च कम्ती छ, विष्णुको बुवासँग माग्दा अलि बढी मागेर
ल्याउनु, म मेरो भएको पैसाले एउटा झोला किन्छु\"* भने । त्यसमा मैले पनि मञ्जुर गरेँ ।
यस्तो सल्लाह गरी कृष्ण, विष्णु, अग्नि र म सबै बजारतिर आयौँ र हामी तीन जना
भीमनगरतिर गयौँ र कृष्ण खस्यौलीतिर गए ।

भीमनगर विष्णुको घरमा पुग्दा बुवा नजिकैका घरमा चलिरहेको सप्ताह कार्यमा बरिनु भएको
रहेछ, मध्यान्हमा घरमा आउँदा भेट भइहाल्यो । पैसाको कुरा साँझ सुत्ने बेलामा गरौँला भन्ने
विचारले गरिएन । तर बेलुका पनि अनुकूल मिलेन । भोलि भने पनि फरक नपर्ला भनी
भोलिपल्टलाई पर्खियो । विष्णु पनि पहिलेको घर भएको ठाउँमा बनाएका कुर्ची, मेच आदि
मालसामान पहाडघरमा लैजानका निम्ति आएका थिए । तसर्थ, उनले पैसा माग्दा मागौँला भन्ने
विचारमा ढुक्क भई दिउँसो नुहाउने, कपडा धुने काम गरी हाँसी खुसीसँग बिताइयो । त्यहाँसम्म
मलाई घरको कल्पनामात्र पनि आएको थिएन । बेलुका विष्णुको बुवासँग मनभित्रको समस्याको
गाँठो फुकाई यसरी भनेँ *"दाजी ! म त एक समस्या लिएर आएको छु । घर धन्सार बनाउन
थालेको अधुरो नै छाडेर दुर्गमतिर हिँडेको हुँ । तसर्थ तपाईंसँग आर्थिक सहयोगको अपेक्षा गरेर
आएको म त ! \..."* तर वहाँले त मेरो मुख्य आशयलाई नै बदलेर *"घरपाहीको जागीर छाडेर
दुर्गम किन जान थालेको ? हेर ! तिमीहरू भनेका काँचा छौ, दुर्गममा कस्तो दुःख सहनु पर्दछ
? कि जागीर नपाएको भए पनि कुनै जागीर पाइन्छ कि भनेर गए पनि हुन्थ्यो, तर तिमी त
यहीं जागीर खाइरहेको किन हिँडेको ? नजाऊ भो !"* भन्नु भयो । तर त्यो कुराले मलाई,
मेरो मनोधारणालाई कसरी बदल्न सक्षम हुन्थ्यो र ? घर बुवा-मुमाको उपदेश त नसुनी हिँडेको
। तसर्थ *"हिँड्न त साइत गरेर हिँडियो, जसै जान्छु"* भन्दा *"लौ त नि ! जाऊ जान त,
तर दुःख पर्दा सम्झने छौ क्यारे ! पैसाको कुरामा त एकवर्षे मुद्दति खातामा राखेको वर्षदिन
नपुगी निकाल्न पाईंदैन, के गरौँ ? पहाडघर गएको बेलामा तिम्रो बुवाले नै खाँचो दर्शाएमा,
भएको सहयोग गरुला नै"* भन्नुभयो । अनि त मेरो मुटुमा ठूलो चोट पर्‍यो, किनकी बाटाखर्च
समेत पनि नल्याएको, घर मुमाले दिएको रकम पनि खर्च भइसक्यो, घर फर्कने समेत खर्च छैन,
घरको आवश्यकतालाई पयरमुनि नै कुल्चौँ भनेपनि मेरो स्थिति डाँवाडोल भयो, बल्ल घर
बुवा-मुमाका कुराहरू हृदयमा कल्पिन थाले । कहिलेकाहीं पैसा माग्न जाँदा, बुवाले *"अर्काको
हातको धन"* भन्नुहुन्थ्यो । मुमाले पनि *"हेर बाबु ! तिमी व्यवहारमा परेका/फँसेका छैनौ,
बाटोमा खर्च नसकिने गरेर लैजानु"* । तर म त विष्णुले पहिला नै तराई गएपछि हिसाब
मिलाउँला भनी मेरो घरबाट रु.२००।- लिएका थिए । त्यसैमा थपथाप भए त भैहाल्नेछ भन्ने
सोचेर हिँडेको थिएँ । कसै नभए हातमा घडी छ, बेचौँला भनी अर्को साथी अग्निलाई सान्त्वना
दिलाएँ ।

भोलिपल्ट हिँड्ने बेला भयो । विष्णुले बुवासँग *"मणिग्रामबाट सरसामान पहाड लैजान पैसा
चाहियो, तिलकसँगबाट लिएको पैसा पनि दिनुपर्‍यो"* भन्दा *"लौ ! यो रु.१००।-ले
मालसामान पहाड पुर्‍याउनु, तिलकलाई \...."* भन्नुभयो । मैले कागजको पानामा अङ्ग्रेजीमा
200 beg for us (दुईसय हाम्रो लागि माग्नु) भनी लेखेर, *"लौ त नि ! हामी अहिले
हिँड्यौँ, तीनजनाको साइत पनि गर्नुहुन्न भन्छन्, तिमी चाँडै आऊ ल विष्णु !"* भनेर बुवासँग
पनि बिदा भई निस्क्यौँ । बिहानिपखको शीत र सिरेठो - मुटु छेड्ला जस्तै गरेर बहँदै थियो ।
अग्नि र म पीरको सागरमा डुबुल्की मार्दै हिँड्यौँ । अलि माथि एउटा घरमा आगो फुकेका
रहेछन्, हामी पनि त्यहीं पसेर आगो तापी विष्णुलाई पर्ख्यौँ । तर उज्यालो भई सक्दा पनि
विष्णु त्यो बाटो आएनन्, अर्को बाटो त गएछन् कि ? भन्ठानी दुबै जना निस्कन खोज्दा
घरभेटीले *चिया पिएर जानुहोला* भनी चिया दिनु भयो । चिया पिइसकेर चियाको लागि
धन्यवाद टक्र्याई गुञ्जनगर बस बिसौनीतिर लाग्यौँ । उहाँ पुग्दा पनि विष्णु आएका रहेनछन् ।
एकछिन पर्खीसकेपछि घरैमा लिन जान भनी अग्नि हिँड्न लाग्दा आइपुगे । त्यसपछि त्यहीं
चिया, चिउराको नास्ता गरी नारायणघाटतिर जाने बसमा चढी नारायणघाट लाग्यौँ ।

नारायणघाट बसबाट ओर्लेपछि नारायणीको तीरमा गइयो । नारायणीमै नुहाएर डुङ्गाको टिकट
लिई पारी पुग्यौँ । त्यहाँ चिया, चिउरा, तरकारी किनेर खाई अर्को बसको टिकट लिई
बसमा चढ्यौँ । त्यहाँबाट गैंडाकोट, बेल्डीहा, रजहर, दुक्कल, डेउरानी, कवासतीबजार,
नवलपुर, टाँडी हुँदै चोरमारा पुगेर एकछिन बस रोकियो र ओर्ल्यौँ । साथमा चुरोटसम्म खाने
पैसा नभएको, बिहान भात पनि नखाएको स्थितिमा देखेका फलफूल, खानेचिजहरूमात्र नभई
ढुङ्गो/माटो पनि खाँदाहुँ जस्तो अवस्था थियो । १५ मिनेट जति रोकिएपछि बस फेरि
आरुङ्गखोला, भँगरा हुँदै खस्यौलीतिर दौड्यो । भँगरा र दुम्कीबासको बीचमा पुगेपछि बल्ल
नारायणघाटबाट खस्यौली जाने बाटो आधा हुँदोरहेछ । दुम्कीबासबाट साइलेन्सर पाइप
भट्भट्याउँदै दाउन्नेपहाडको उकालो पार गरी वर्दघाट, भुमही, सुनवल हुँदै भलुहीमा पुगेर
बसबाट ओर्ल्यौँ ।

त्यहाँ कृष्णकी साहिँली आमालाई भेटी कृष्णका बारेमा सोधनी गरियो । "कृष्ण यहीं छ, बिहान
खाना खाई स्यानाबा (भानु) र उ दुबैजना खस्यौलीतिर गएकाछन् ।" भन्ने उत्तर पाएपछि
हामी पनि पुनः अर्को बसमा चढी खस्यौलीतिर गयौँ । नभन्दै नगरपञ्चायतको गेटनेर पुग्दा
कृष्ण नयाँ झोला किनेर, औषधि प्रचारकले वितरण गरेका सावुन (लुतो नहुने र जुम्रा मार्ने)
लिई घुम्दै रहेछन् । हामीलाई देखेर आपसमा बेलीविस्तार हुँदा आर्थिक समस्या ठूलो ठहरियो ।
त्यसैले भेट भएदेखि नै मेरो हातको घडी बेच्ने तरखरमा हिँड्यौँ ।

हाम्रै गाउँका जगन्नाथ एक ठाउँमा काम गर्दा रहेछन् । उनीसँग पहिला सम्पर्क राख्यौं । उनले
एकजना व्यापारीलाई लगेर घडी दिई पुनः आफ्नै कार्यस्थलमा गए । धेरैबेर पर्खिएपछि आएर
व्यापारीले घडी नलिने कुरा बताए । अनि, सबै साथीहरूलाई वल्तिरै दोकानमा बस्न लगाई,
ममात्र कृष्णका स्यानाबासँग वहाँले काम गर्ने खस्यौली बैङ्कमा गएँ र व्यहोरा दर्शाउँदो भएँ ।
तर वहाँले पनि नहुने कुरा जनाउनु भयो । नहुने कुरा हात लागेपछि आएर शोक मनाउँदै चोकमा
उभिरहेको बेलामा कृष्णको काका÷स्यानाबा पनि टुप्लुक्क आई पुग्नुभयो । अनि त कुरा छिप्ने कुरै
भएन, सबैले मुखामुख गरी काकासँग सिकायत गर्‍यौँ, तापनि इन्कार सिवाय अरू हात लागेन ।
अन्ततः आफैँले एकजना व्यापारीकहाँ गई "घडी लिनुहुन्छ कि ?" भनी प्रश्न गर्‍यौँ । उसले नलिने
कुरा नजनाई लिनेझैँ गरी ओर्काइफर्काइ हेर्‍यो । त्यतिबेला पनि बल्ल समस्याको समाधान हुने
भयो भन्ने बिरुवामा आशाका आँकुरा पल्हाइहाल्यो । तर एकछिन पछि "लिन्न/हुँदैन" भन्ने उत्तर
पाएपछि विवश हुँदै खस्यौलीको मूल सडकमा हिँड्दै थियौँ । त्योबेला अरू साथीको मनमा के
थियो ? भन्ने कुरा मैले प्रतिनिधित्व गर्न सक्दिन तर, मेरो मनमा भने समुद्रमा छाल जाँदा
उठ्ने तरङ्गका लहरहरू झैँ दिमागबाट विचारहरू उठ्न थाले । जसमध्ये कुनै तरङ्गको आवाजैले मलाई
गिज्याउँदै भन्थ्यो, किन यो खस्यौलीको गल्लीमा पागल सरी डुली राखेको, खस्यौलीको मूल
सडकमा बहार लुटेको भान छ कि कसो ? तँलाई त मान्छे, गाईवस्तुले मात्र हैन प्रत्येक पत्थरका
कण-कणले गिज्याइरहेछ बुझिस् ! कुकुरलाई घिउ नपचेको भनेको यही हो । घरपाहीको जागीर,
जन्मदिने आमाले पकाएको खाना नपचेर हैन, यो अवस्था सिर्जना गरेको ? भनी रहेजस्तो लागेको
थियो ।

त्यत्तिकैमा भैरहवातिर र नारायाणगढतिर बस जाने दोबाटोमा पुगिएछ र बस्यौं । बस्दा ४
जना त्यहींका स्थानीय केटाहरू साइकलमा आई हाम्रै अगाडि उभिई गफ गर्दै थिए । तर मलाई
त झन् त्यहाँ घुमी रहेका मानिसहरू सबैले मेरो दर्द बुझी हेर्दै, हिँड्दै गरेको जस्तो लाग्न
थाल्यो । ती ४ जनाहरू त्यहाँबाट पुनः साइकलमा जाँदा फर्की-फर्की हेर्दथे, त्यतिबेला पनि
तिनीहरूले मलाई सहानुभूति दर्शाएको जस्तो लाग्दथ्यो ।

त्यसपछि मान्छे परिस्थितिको कमारो हो, आत्तिएर केही भएन । \'यहाँ खस्यौलीबाट साइत
गरौँ, जहाँ खर्च सकिएला, त्यहीं घडी जतिमा पायो त्यत्तिमा बेचेर काम चलाउँला\' भन्ने
निर्णय गरियो । त्यसबेला विष्णुले रु.४००।- लगेर हुन्छ भने बरु लैजाऊ, म तिम्रो घर गएर
तलव पाएपछि (मेरो) बुवामुमासँगबाट लिउँला भन्दा अलि सहास आयो र भोलिपल्ट पक्का हिँड्ने
निधो गरियो । विष्णु, अग्नि र म मणिग्रामतिर आयौँ र कृष्ण भलुही गए ।

त्यसदिन मणिग्राममा विष्णुले चिनेका व्यक्तिको घरमा बास बसियो । विष्णुले पहाड घरका
लागि लिन आएका फर्निचरहरू लानका लागि प्रधानपञ्चको सिफारिश लिन भनी निवेदन लिएर
भोलिपल्ट उनी एक्लै प्रधानपञ्चको घर गए । अग्नि र म अलिपरको चिया होटेलमा गई चिया
खायौँ । त्यो दिन गौरी (हाम्रो गाउँमा माइति भएकी, मेरो नाताले भतिजी भन्नुपर्ने) का
घरमा खाना खाई, विष्णुले ल्याएको चेक साट्न भनी मणिग्राम बैङ्कमा गइयो ।

## बस दुर्घटना

कृष्णलाई पनि बिहान खाना खाई त्यहीं आउन भनेका थियौँ । नभन्दै कृष्ण पनि आइपुगे ।
बैङ्कबाट चेक पनि साटियो । त्यसपछि भारत यात्रामा चाहिने पैसाको लागि ने.रु.१४५।-
दिई भा.रु.१००।- साटियो । अब त्यहाँबाट हिँड्ने विचार गर्दा विष्णुले "म पनि बिहान
प्रधानपञ्चबाट तयार पारेको सिफारिशमा छाप लगाउन मङ्गलापुर गाउँ पञ्चायत कार्यालयसम्म
जान्छु ।" भने । लु.अ. ५६० को बस आयो र हामी चारैजना चढ्यौँ । संयोग त्यो बस विष्णुसँग
सँगै पढेका साथीको रहेछ । सबै बेलिबिस्तार हुँदा बसको \'इञ्जीन\' नयाँ, तर \'बडी\'
पूरानो रहेछ । त्यसैदिनमात्र फिट गरी सकेर त्यो नै पहिलो ट्रिप हिँडाएको रहेछ ।
जम्माजम्मी सवालाख रुपैयाँ लागेको कुरा गर्दै थिए । मङ्गलापुर आइपुग्यो, तर विष्णुले
हामीलाई नेपालको सिमाना-सुनौलीसम्म गएर बिदाइ गर्दछु भनी त्यहाँ ओर्लेनन् । भैरहवा
बजार हुँदै बस आफ्नो रफ्तारमा गुडिरहेको थियो । अग्नि र म पछाडिको, ड्राइवर साइडको
सीटमा बसेका थियौँ । विष्णु र कृष्ण बीचमा अर्को साइडमा बसेका थिए । भैरहवा
काटिसकेपछि १३ जना मधेसीको टोलीले बसको रफ्तारमा ब्रेक लगाउन अनुरोध गरेपछि ड्राइवरले
बस रोकिदिए । त्यसभन्दा पहिला नै ५÷६ जना उभिइरहेका थिए भने अहिले चढेका १३ जना
पनि सबै उभिने भए । बस \'ओभरलोड\' भैरहेको थियो । बरु मलाई अचम्म के लाग्यो भने ती
१३ जनाको टोली एकजना ७÷८ वर्षको केटाको विवाह गराउँन हिँडेका रहेछन् । तिनीहरूको
भनाइ अनुसार त्यो समुदायमा सानैमा विवाह गर्दा रहेछन् र केटाकेटी युवा अवस्थामा
पुगेपछिमात्र केटी, केटाको घरमा बस्ने गरी जानु पर्दो रहेछ । विवाहको दिन केटी केटाको
घरमा जान पर्दोरहेनछ । हामी यस्तै व्यहोराको जानकारी लिँदै थियौँ, विष्णु र कृष्णले के
सोचिरहेका थिए भन्ने कुरा मैले जान्न सकिन, बस भने आफ्नै गतिमा वेग थपेर दैडिरहेको थियो ।

एकजना भारतीय मान्छे साइकलमा चढी \'रङ साइड\' लिएर भैरहवातिर आइरहेको थियो ।
डण्डापुलनेर पुग्दा त्यस साइकलवालाले आफ्नो \'राइट साइड\' तिर साइकल अपर्झट लान
खोज्दा हामी आइरहेको बस ड्राइवरले \'इमर्जेन्सी ब्रेक\' लगाइदिए । जसको परिणाम सानो
मिनीबस \'ओभरलोड\' भएकाले पछाडिको हर उचालिई घुमेर सडकमा पछारियो । बस पछारिंदा
साइकलवाला बसमुनि परेछन् । अस्पतालमा उपचार हुँदा मुख, दुई खुट्टाहरू थिचोमिचो भएको
देखिन्थ्यो । केहीबेर पछि साइकलको टायर फुटेको आवाज आएको रहेछ, तर मलाई भने पोखरामा
नगरबस दुर्घटनामा मानिसको टाउको फुट्दाको झल्को लाग्यो ।

अब हामीहरूको कुरा गरौँ । बस पल्टिने वित्तिकै म बाहिर निस्केँ, मेरो टाउको रगत नआउने
गरी ठोक्किएछ र टुटुल्को उठ्न थाल्यो । त्यसपछि अग्नि निस्के, उनलाई भने केही भएको रहेनछ
। अनि विष्णु र कृष्णको खोजी गर्न अग्नि बसभित्र पसे, तर उनीहरूलाई देखेनछन् र बाहिर आए
। भरखरै जस्ताको तस्तै सरसाम्दा मानिसहरू तत्कालै कसैका घूँडा काटेको, कसैको हात रक्ताम्य
भएको दृश्य देख्दा मेरो दिमागमा चक्कर लागिसकेको थियो । त्यसैमा विष्णु र कृष्णलाई देखिन
भन्दै हामी दुईका झोलाहरू लिएर अग्नि बाहिर आउँदाको मेरो स्थितिको वयान अहिलेको
दिमागमा म आफैँले गर्न सक्दिन । केहीबेरपछि विष्णु र कृष्ण बसमाथि निस्के तब बल्ल केही होस
पाइयो । तल ओरालेपछि सोध्दा कृष्णले हात फ्याक्चर भएको कुरा दर्शाए । नजिकैको घरमा
गएर बिसाइयो । पानी मागेर पियौँ । कृष्णले "पानी खान्छु" भनी अत्तालिएको स्वरमा भन्दा
मैले कहाँ र कसरी पानी ल्याएँ भन्ने कुराको समेत थाहा भएन । त्यसपछि अग्नि र विष्णु
रेक्साको खोजी गर्न गएका "पाइएन" भनी फर्कंदा झन् मन आत्तियो । सबै सडकमा निस्क्यौँ ।
कृष्णलाई डोर्‍याइयो । बस बीच सडकमा पल्टेको हुनाले गाडीहरू वारपार हुन नसक्दा सडकको
दुबै साइडमा गाडीहरू खचाखच भएका थिए । प्रहरी लगायत कैयौँ मानिसहरू भेला भइसकेका थिए
। सडकमा पुगेपछि एकजना प्रहरीसँग रेक्सा खोजीदिन अनुरोध गरियो । उनीले रेक्सावालालाई
भनिदिएकाले कृष्णका साथमा विष्णुलाई पठाई अग्नि र म झोलाहरू लिई हिँडेर भैरहवास्थित
भीम अस्पतालतिर गइयो । अस्पतालमा पुग्दा कृष्णको नाउँ दर्ता गर्दै रहेछन् । वहाँ पुगेपछि
फेरि विष्णु बेहोस भइरहेको देख्दा मेरो मनले के-के सोच्यो ? केही उपाय देख्यो-देखेन ? केही
पनि थाहा भएन । विष्णु चेतनामा आएपछि कृष्णलाई पहिला \'एक्सरे\' कोठामा लगी फ्याक्चर
भएको हो वा होइन निधो गर्न \'एक्सरे\' गराइयो । त्यसबेला नै गुरुङ्ग र थापा नामक
दुईजना स्थानीय साथीहरू भेट भई ठूलो सहयोग गर्नुभएको थियो । दुःखको कुरा \'एक्सरे
फिल्म\' पनि सकिएको रहेछ । साना टुक्राहरू जोडी ३ पटकसम्म \'एक्सरे\' लिंदा बल्ल सफल
भयो । हेर्दा नभन्दै कुमनेरको छातीसँग जोडिने हाडको टुक्रा भाँचिई उही भाँचिएको ठाउँमा
घुसेको रहेछ । अनि डाक्टरले प्रेस्कृप्शन लेखेर दिनुभयो र म आफैँले बाहिरबाट औषधि किनेर ल्याएँ
। त्यसपछि डाक्टरले \'बेण्डेज\' गरिदिएपछि बल्ल सानातिना घाउचोटहरू हेर्न थालियो ।
कृष्णकै कञ्चटमा र कुइनोमा काटेको रहेछ । विष्णुको पनि हात नराम्रोसँग काटेको रहेछ ।
त्यसको औषधि गर्नपट्टि लागियो । कृष्णको कुइनोमा ठूलो घाउ लागेको रहेछ र सिलाएर ३
वटा टाँका लगाइदिए । विष्णुलाई पनि औषधि लगाइदिए । त्यसपछि बल्ल हामीले एक सीट
बेडका लागि अनुरोध गर्‍यौँ । बलैकरै एक सीटको व्यवस्था भयो र सोही बेडतिर आई कृष्णलाई
सुताई हामी पनि सुस्ताइरहेका थियौँ । नर्स आएर औषधि किनेर ल्याउनु भएको भए खुवाउनुहोस्
भनिन् । विष्णु गई औषधि किनेर ल्याए, साथमा स्याउ, सुन्तला पनि किनेर ल्याए । औषधि
किने पनि खुवाउने तरिका थाहा नभएकाले पुनः नर्सलाई अनुरोध गरियो ।

पैसाको न्यूनतामा साइत गरेका हामी कर्महारालाई त्यस्तो पीर परे पनि खानाको व्यवस्था
मिलाउनै पर्‍यो । विष्णुले आफ्नै \'मलेयालीबा\'का घरमा गई व्यवस्था मिलाए । साँझ पर्‍यो ।
कृष्णलाई दूध पाउरोटी ल्याई खाऊ भनेर हामी तीनजना खाना खान गयौँ । \'मलेयालीबा\'को
घरमा पुग्दा, त्यस घरको सजावट देख्दा सायद मेरा लागि स्वर्ग जस्तै लाग्यो । चारैपट्टि
सोफासेट, एक कुनामा र्‍याक - जसमा विभिन्न फलफूलका कृत्रिम बोटहरू बनाई राखेर सजाइएको
थियो, अर्को कुनामा चिस्याउने यन्त्र \'रेफ्रिजरेटर\' त्यसमाथि क्यासेट प्लेयर, माथि
सिलिङ्गमा पङ्खा जडान गरिएको, भूईंमा कार्पेट बिच्छ्याइएको, विजुलीको मद्दतले रेडियो
बजाई सबै गफ गरिरहेका देखिन्थे । म बिल्कुल अपरिचित व्यक्तिकारूपमा एकछेउको सीटमा गएर
बसेँ । साना बोर्डिङ्गमा पढ्ने बच्चाबच्चीहरू आफ्ना आमा, दिदी, दाजुलाई अङ्ग्रेजी गीतहरू
सुनाउँदा थिए । म चकितै थिएँ । सायद मेरो वर्तमान स्थितिमा त्यस्तो व्यवस्था सामर्थ्य
बाहिरको भएर होला । धेरैबेरपछि खाना खाने भन्ने शब्दले मलाई झसङ्ग पार्‍यो । बल्ल मैले
"ओहो ! अबेर भयो कि वहाँ कृष्ण एक्लै छन्, आत्तिएलान्" भन्दै खाना खान गइयो । खाना खाई
सकेर एक ओड्ने कपडा मागी पुनः अस्पतालतिर गयौँ । जाँदा, कृष्णले पनि अस्पतालले नै वितरण
गर्ने भात केही खाएछन् । दिउँसो दुर्घटना हुने वित्तिकै परिचित बनेका दुईजना (गुरुङ्ग र
थापा) साथीहरूले हामीलाई गरेको सहयोग बिर्सिनसक्नु थियो । सीटमा ल्याई सुताएपछिमात्र
"नआत्तिनु होला" भन्दै बिदा भएका थिए । तिनैमध्ये एकजना, हामी खाना खान गएको बेलामा
आई, मच्छरको धूप ल्याई बालेर छोडी गएका रहेछन् । अब त कृष्ण पनि अलि होशमा आए,
आत्तिन पनि छाडे । तब दुर्घटना हुँदा थाहा पाइएका कुराहरू गरियो ।

विष्णु र कृष्ण एकै सीटमा बसेका रहेछन् । कृष्ण झ्यालतिर र विष्णु कृष्णका आडमा बसेका रहेछन्
। त्यही साइडमा बस पल्टिँदा, कृष्ण सडकका आडमा पर्न गएछन्, उनी माथि अर्को साइडका
सबै प्यासेन्जरहरू परेछन् । सबै प्यासेन्जरहरू कृष्णको काँधमा कुल्ची बसमाथि निस्की बाहिर
आउँदा रहेछन् । अन्तिम पर्दा मानिस पहिले आफ्नो सोझो चिताउँछ - प्रकृतिक विद्वतता !
जसको फलस्वरूप, कृष्णको हाड भाँचिएको रहेछ । विष्णुको पनि पहिला केही भएको थिएन रे !
बस पल्टेको केही पछि, कृष्णले विष्णुलाई हात टेकी उमाथिका मानिसलाई माथितिरै धकेलन
भनेछन् । त्यसै मुताविक उठाउन खोज्दा विष्णुको पनि हात काटेको रहेछ । यस्तै कुराकानी
हुँदा-हुँदै हाम्रो लक्ष्य तर्फको कुरा निस्क्यो । सोबारेमा कुरा हुँदा मान्छे मर्नेसम्मको
दुर्घटनामा हामी दुई (अग्नि र म) मा केही चोट नलाग्नु भनेको हाम्रो साइत राम्रो छ भन्ने
निष्कर्ष अग्निले सुनाए । हुन पनि अस्पताल पुर्‍याई दुइटा खुट्टाको प्लाष्टर गरिसक्दा
साइकलवालाले संसारलाई बिदा गरेका थिए रे ! मलाई पनि घर फर्किउँ कि ? जस्तो हुन्थ्यो ।
तर, पयर दुर्गमतिर बढ्नुको मुख्य कारण विगत वर्षहरूदेखि नै दुर्गम जाने हल्ला गरेको मैले
यसवर्ष हुन लागेको स्थायी आयोगमा दरखास्त समेत नदिएकाले, घरको स्थिति, विद्यालयीय
परिवेश (चार महिनासम्म पनि पाकेको तलव बुझ्न नपाइने, तलवबारे सञ्चालक समितिको बैठक
बस्ने हो भने अध्यक्ष र प्रधानाध्यापकका बीचमा घरायसी झगडाले समय खर्चिने, तर
तलवभत्ताको कुरा उठ्नै नपाउने, फेरि तिनैसँग लिएको सरसापटीको सयकडा तीस प्रतिशत व्याज
भने पाकी रहने \.....जस्तो परिस्थिति) र स्वयं आफ्नै दुर्गमको परिकल्पनाले नै हो ।
त्यसकारण अग्नि र म दुईजना दुर्गमतिर भोलिपल्ट बिहानै हिँड्ने विचार गरियो । सबै
साथीहरूले दिउँसोको बस दुर्घटनाका विषयमा कविता कोर्ने भने मुताविक जानी-नजानी,
सकी-नसकी कलम र कापीको भेट गराई, हामीलाई दिनमा सहयोग गर्ने गुरुङ्ग र थापा
साथीहरूको सम्झनामा यस्तो कविता लेखेँ -

दुर्गम् जाने विचार हामीको, भएर घरमहाँ ।

चारै गते साइत गरेर आइसकेथ्यौँ त्यहाँ ।।

हृदयमा गाँसिइरहेका, एकजना साथी नि !

बिदा गर्न भनीकन आए, दुर्घटना परे नि ।।

भैरहवा कटी सकेपछि, डण्डापुल नेरमा ।

पुगेपछि ब्रेक लगाउँदा, पल्ट्यो केही बेरमा ।।

साइ्कल् चढी आइरहेको त्यो, बाटोलाई् पार गर्न ।

बिचराको निधारमा हेर,लेखेको त्यहीं मर्न ।।

जन्म्या कहाँ, तर आज त्यहाँ, बाटो पार तर्दैमा ।

संसारलाई् बिदा गरिदिए, उपचार गर्दैमा ।।

तीन्जनाको दुर्गम जाने, साइत थियो हाम्रो ।

बस पल्टिँदा अचेत भईयो, भयो कस्तो नराम्रो ।।

दुई साथी बीच सीटमहाँ, दुई त पछि थियौँ ।

पल्ट्यो बस निस्की बाहिर, पुनः मिलन् त भयौँ ।।

हेर्दा खेरि एक साथीको, हात् फ्याक्चरको अवस्था ।

रहेछ र गरियो अरूले, उपचार्को व्यवस्था ।।

अस्पताल्मा ल्याई सकेपछि, दुई साथी अरू नि ।

भेट्यौं जान्या रहेछन् तिनले, भन्यौं कसो गरौँ नि ।।

नआत्तिनुस् मित्रहरू हो ! जिन्दगी यस्तो नै हो ।

भन्ने साहास दिनु भएथ्यो, बल्ल होश पाइयो ।।

नजानेकै ठाउँ हो, तर पनि, त्यस्ता साथी भेटियो ।

उन्कै गुण भुल्न नसकी, कविता यो लेखियो ।।

सीट्मा भर्ना गरेपछि पनि, अनेक चिज् ल्याएर ।

छोडिदिए रोएको मनलाई्, तिनले फुल्याएर ।।

मानव भई जन्म लिइयो, धर्तीमा कति राम्रो ।

मानवकै उपकार गरनु, ठूलो कर्तव्य हो हाम्रो ।।

मानव भई जन्म लिइयो, धर्तीमा कति राम्रो ।

मानवकै उपकार गरनु, ठूलो कर्तव्य हो हाम्रो ।।

यो कविता लेख्न कलम उध्याउने वित्तिकै अरू साथीहरू सुती सक्नु भएको थियो । म पनि यति
लेखेर बिरामी सुत्ने सीटमा एक कम्बल लिएर सुतें ।

## पहिलो रेल यात्रा

निन्द्रा त के आउँथ्यो र ? तै पनि मनमा अनेक कुराहरू खेलाउँदै, निन्द्रादेवीको शरणम परेँ ।
तर निन्द्रादेवीले त झन्, घरको परिकल्पना गराइदिइछन् । आँखाका परेलीले मितेरी लगाउँदा
वित्तिकै घर मुमा, बुवा, भाइबहिनीको व्यवहार सपनाका रूपमा देखियो । झल्याँस्स बिउँझें ।
पहिला त धन्सारको खाटमा नै सुतिरहेको भान थियो, तर उही भीम अस्पतालको बिरामी सुत्ने
सीटमा पो सुतिरहेको रहेछु । यस्तो हुँदा-हुँदै उज्यालो भएछ र हात मुख धोई, कृष्णसँग बिदा
भई अस्पतालबाट हामी बाँकी तीनजना बाहिर निस्क्यौँ । बजारमा आई चिया पिएर रेक्सा
खोजी अग्नि र म दुर्गमको यात्रा पूरा गर्न लाग्यौँ । रेक्सामा चढाई बिदा हुने बेलामा
विष्णुमा के भयो ? भन्ने कुरा रेक्सावालाले रेक्सा दौडाएकाले त्यति थाहा भएन । तरपनि
बाई-बाई गर्दा उनी रुनमात्र नसकेको जस्तो अड्कल गरेथेँ । अनि त मलाई यताउताबाट बस,
ट्रक आउँदा पनि फेरि ठक्कर खाने पो हो कि ? भन्ने भय मनमा हुन थाल्यो । म भने जुन बेला
नि भयभीतै थिएँ, चीसो सिरेटोले मुटु छेड्छु भने जस्तो लाग्दथ्यो, रेक्सावाला कुन विचारमा
थियो थाहा नभएपनि अग्नि भने मलाई सान्त्वना दिलाउन अब \'इन्डिया\' सुरु हुन थाल्यो
भन्दै कुनै लोकगीतको लय गुनगुनाउँदै थिए । यत्तिकैमा सुनौली नाका काटी मित्रराष्ट्र भारत
पसियो ।

संयोग आनन्दनगर जाने बस छुट्नै थालेको रहेछ । त्यसैको सीट लिई बसमा चढ्यौँ । मेरो मनमा
भने अरू केही पनि थिएन, केवल दुर्घटना, दुर्घटना \...\...\....को डर लागिरहेथ्यो । बस
आफ्नो गतिमा प्रवेग बढाउँदै थियो भने म दुर्घटना सम्बन्धी कल्पना÷परिकल्पनाका लहराहरू
बढाउँदै थिएँ । बस नौतनवा रेल स्टेशन हुँदै आनन्दनगर रेल स्टेशनतिर बढ्न थाल्यो भने मेरा
मनका लहडहरू पनि बस दुर्घटनाका सन्त्रस्तताको आलोचना÷समालोचना गर्दै रेलमा यात्रा गर्ने
पहिलो अवसरपट्टिको उत्सुकतामा पुगेँ । त्यहाँ उत्रिएर, नेपालगञ्जरोड जाने गाडीको खोजी
गरियो । नौबजे आउने कुरा थाहा लागेपछि हर्षित हुँदै टिकट ढोका कुर्‍यौँ । एकाध घण्टा
पर्खिएपछि टिकट लिइयो र गाडीको प्रतीक्षा गरियो । त्यत्तिकैमा भोकले झल्याँस्स
बिउँझायो र खानाको खोजी गर्न थालियो । भात खानभन्दा पुरी खान उत्तम भन्ने महसुस गरेर
पुरीको खोजी गर्‍यौँ । भरखर पकाउन सुरु गरेका ठाउँमा गई तातो-तातो पुरी र तरकारी
खाँदा भने मैले घरको जर्पनीको खाजा पनि सम्झन बिर्सेछु । पुरी खान लाग्दा ९:२५ भइसकेको
थियो, गाडी आइसक्छ कि ? भनेर अलि-अलि खाइयो भनेको पनि १० वटाको दरले खाइएछ ।
तृप्त मनसित प्लेटफर्मतिर गएर साँच्चैको प्रतीक्षा गर्‍यौँ । यसै त प्रतीक्षाको समय, त्यसमा
पनि गाडी ९:०० बजेको लेट भएर १२:४५ मा आइपुग्यो । धन्य ईश्वर ! भन्दै गाडीमा चढियो
। तर, सिङ्नल नपाएर त्यहीं १:३५ बजाई नेपालगञ्जतिरको साइत गर्‍यौँ ।

गाडीमा सीट नपाएतापनि मालसामान राख्नेमा दुवैजना झोला सिरानी हाली सुत्न लाएका
थियौँ । साथी अग्निले बसेरै मुनामदन निकालेर पढ्न थाले र मैले रेल स्टेशनका नाउँ (त्यहाँबाट
नेपालगञ्जसम्मका) टिपोट गर्न सुरु गरेँ । गाडी आफ्नो रफ्तार बढाउँदै आनन्दनगरबाट लोहरा,
बृजमानगञ्ज, नौगढ, अहिरोली, चिल्हिया, सौरदगढ, माथाबजार स्टेशन पुगेपछि वानगंगा र
सतिवाको पुल तरेर परसा हुँदै महादेव वुजुर्ग पुगेको थियो । फेरि घुरहिया पुल तरेर बढनीबस्ती
पुग्दा साँझ झमक्क परिसकेको थियो । त्यहाँबाट रात्रिको यात्रा आरम्भ भयो । त्रिलोकपुर,
पच्पडवा, गैसडी, तुलसीपुर पुग्दा ८:५५ बजी सकेको थियो । त्यहाँबाट कौवापुर, गैजवा,
झारखण्डी, बलरामपुर, भवानीपुर, ईटियाठोक, शुभापुर हुँदै गोण्डामा रातको ११:२० बजे
पुगियो । त्यहाँबाट गाडी बदल्नु पर्दोरहेछ । नेपालगञ्ज जाने गाडी भोलिपल्ट बिहान ६:३०
बजे आउने रहेछ । तैपनि स्टेशनमा त उत्रनै पर्‍यो । उत्रेर फेरि पुरी तरकारी खाइयो । यो
भन्दा पहिले तीनवटा स्टेशनमासम्म खाएको झल्को लाग्दथ्यो ।

सोधनी गर्दा, नेपालगञ्ज रोड जाने गाडी पर्खिनुभन्दा ४ बजे बिहानै छुट्ने गाडीबाट
नानपारा उत्रनोस्, त्यहाँबाट नेपालगञ्ज रोड जाने बस पनि पाइन्छ । यसरी गयो भने
नेपालगञ्ज रोड चाँडो पुग्नुहुन्छ भन्ने सल्लाह पाए बमोजिम ४ बजेको गाडीमा चढ्यौँ । त्यसैले
पनि त्यहीं बिहानको ५:१२ बजाई आफ्नो रफ्तार बढाउन सुरु गर्‍यो । गंगाधाम, बन्गाई,
विशेश्वरगञ्ज, प्रयागपुर, चिलवरीया, बहराइच, रिषिया, मटेरा हुँदै नानपारा स्टेशनमा पुगेर
त्यहीं उत्र्यौँ । गोण्डा पछिको यो यात्रा भने नेपाली साथीहरूको साथमा भएको थियो ।
जसमध्ये एकजना भारतीय सेनामा काम गर्ने मानिस भने त्यहीं हामीसँग उत्रे । त्यसपछि चिया
सिँगडा (समोसा) खाऊँ भनी खाएर बसमा चढ्न गयौँ । भारतमा एक नियम भने मलाई मन पर्‍यो
। त्यो के भने, पहिला छुट्ने बस नछुटेसम्म दोश्रो बसमा यात्रु चढ्न नपाइने र गाडी पनि
स्टार्ट गरेर राख्न नपाइने रहेछ । तर हाम्रो देशमा भने दोश्रो गाडी नै स्टार्ट गरी हर्न
बजाई यात्रुहरूलाई भ्रम सिर्जना गराउने, यात्रु उछिन्ने जस्तो गरेको प्रायशः ठाउँहरूमा
पाएको थिएँ । भारतीय सेनामा काम गर्ने साथी त्यहींबाट बिछोडिए । हामी त्यहाँबाट
बसमा चढी नेपालगञ्जरोड उत्र्यौँ ।

## नेपालगञ्जका दुई दिन

त्यस बसमा एकजना पर्वत कार्कीनेटाका डोल्पामा शिक्षक काम गर्ने साथी भेटियो र उनैसँग
टाङ्गा (एक्का)मा चढी नेपालगञ्ज बजारमा पुगियो । यो पनि मेरो लागि नयाँ अनुभव थियो
। वहाँले पनि साथी अग्निलाई नपाइने जस्ता कुरा गर्नुहुन्थ्यो । त्यत्तिकैमा बजारमा
राम्जाका रमेश सर भेट हुनुभयो । वहाँले डोल्पाको माध्यमिक विद्यालयमा प्रधानाध्यापकको
काम गर्नुहुँदो रहेछ । वहाँले \'पछि भेट हुँला है\' भनी आँफू जे कामले हिडेको हो ? त्यैकाम
पूरा गर्न जानुभयो ।

हाम्रो भने मुख चोट पनि लागेको थिएन । नेपालगञ्जमा कर्णाली होटेल राम्रो छ भन्ने कुरा
थाहा पाएकाले कर्णाली होटेल खोज्यौँ र खाना सोध्दा "सकियो" भन्ने उत्तर पाएपछि
कार्कीनेटाका साथीसँगै अर्को होटेलमा गई खाना खाइयो । तर झोलाहरू भने कर्णाली होटेलमा
नै छाडेको थियौँ, किनभने रमेश सर त्यही होटेलमा बस्नु भएको रहेछ । खाना खाएपछि दुर्गममा
चाहिने साबुन, टुथपेष्ट, अण्डरवियरका साथै सियोधागो समेत किनकान गरी बजार डुल्दै थियौँ,
त्यत्तिकैमा चिलाउनेवास, बस्यारीका डिगबहादुरसँग भेट भयो । उनी पौषदेखि त्यहीं पुलिसमा
भर्ती भई यतिखेर रिक्रुट तालीम गरिरहेको रहेछन् । त्यसैदिन नेपालगञ्जको सिनेमा हलमा
फ्लीम बदलिएर नेपाली चलचित्र "सिंदुर" चालु भएको रहेछ र \'त्यही सिनेमा हेर्न भनी
डिगबहादुर हिँडेको हुँ\' भन्थे । उनले आफ्नो ठूलो दाजू खजुरामा "स्याङ्जा होटेल" चलाई बसेको
कुरा बताए, जसबाट हामीलाई बेलुकाको खाना खान त त्यहीं जानु पर्‍यो, किनकी हामीलाई
कन्सेशन पनि त गरिदिनन् भन्ने आशामात्र हैन बाटाखर्च स्वरूप आर्थिक सहयोग पनि मागौँला
भन्ने सोचेर ढुक्क भयौँ ।

५ बजेतिर रमेश सर भेट हुनुभयो । वहाँले नै डोल्पातिर लगेर मिलाईदिनु होला भन्ने कुरामा
आश्वास्त हुँदै चाहिने चीजहरू किनेका थियौँ, तर भेट भएपछि कुरा गर्दा त " ओहो ! बडा भूल
भयो, पहिल्यै भेट हुँदा मलाई अलिकति कुरा जनाउनु भएको भए त मेरै स्कूलमा विज्ञानको
शिक्षक थिएन, म आफैँले तपाईंलाई नियुक्ति गरिदिने थिएँ । खै ! थाहै भएन, तसर्थ उहींबाट
स्याङ्जा जिल्लाकै एकजना आइएस्सी खोजी ल्याएर हिजो उडाईदिए - डोल्पा । बरु क्षेत्रीय
शिक्षा निर्देशनालयबाटै उसलाई क्यान्सील गरी तपाईंलाई \... \... " भन्नु भएको थियो ।
तब मैले - "तपाईंले उहाँदेखि लिएर आई सिफारिश समेत गराई, जहाजको टिकट मिलाई आफू यहीं
बसेर वहाँलाई डोल्पा पठाइसकेको व्यक्तिलाई क्यान्सील गरी म जाने त कुरै भएन । म घरबाट
साइत गर्दा पनि कालीकोटको लागि गरेको थिएँ, अफसोस ! हामीले यात्रा गरिरहेको बस
भैरहवामा बस दुर्घटना हुनाले बाटाखर्च कटौती गरी उपचार गराउनु पर्दा खर्च थोरै हुन
पुगेकोछ, त्यसैले अलिकति आर्थिक सहयोग गरिदिनु भए आभारी हुँदै म कालीकोटतिरै जाने थिएँ "
भन्दा वहाँले सबैलाई उडाएर भोलि आफू पनि उड्ने भएकाले पकेट खाली भएको व्यहोरा जनाउनु
भयो । अनि त कतिबेला खजुरा पुगी दुःखका कहानी बताउँला जस्तो भयो र रमेश सरसँग बिदा
मागी दुईजना साथी मलिनो मुख लगाउँदै खजुरा जाने टाङ्गाको खोजी गर्‍यौँ । फेरि ५ बजेपछि
खजुरा जाने टाङ्गा पनि बन्द हुँदोरहेछ । अर्को समस्या आई लाग्यो । तर यात्रुहरू धेरै भएकाले
रु ३।- भाडा भएको ठाउँमा रु ५।-का दरले तिरी खजुरातिर गइयो ।

वहाँ पुगेर बस्यारीकासँग परिचय गर्दा मलाई त देखेकै रहेनछन्, तर मेरा दाजूलाई भने चिनेको
भन्दथे । त्यसमा पनि आफ्नो समस्या पोख्नु बेकारै होला भन्ठानेर खाना खाइयो र सुतियो ।
पैसा नलिने होलान् भन्ठानेर पकाएको तात्तातो खाना छँदाछँदै चिसो खाना खायौँ, इच्छा
लागेको चिज पनि मागिएन । तर भोलिपल्ट बिहान उठी सक्दा चिया पनि नभनी दिँदा पैसा
पनि नलिने भए भन्ने बिरुवाले टुसा पल्हायो, तर त्यसलाई मलजल र बारबेर गर्न त्यत्तिकै
छाडेर "पैसा कति भयो ?" (मनले तिर्नु नपरे हुँदोहो भन्ने हुँदाहुँदै) भनी सोधियो । तब त
पहिला पल्हाएको आँकुरालाई बार बार्ने, मल दिने काम त गर्नै परेन, त्यसलाई प्याट्ट भाँचेर
पैसा तिरी भाग्यलाई सराप्दै पुनः नेपालगञ्ज जाने एक्कामा चढी नेपालगञ्ज आयौँ ।

## दुर्गमोन्मुख यात्रारम्भ

पैसाको कमीले गर्दा बीच बाटामा बिहान-विहान चिउरा-चियामात्र खाने र बेलुका बास बस्ने
ठाउँमा भात खाने भन्ने सल्लाह खजुरा बस्दा नै गरेका थियौँ । त्यसको लागि झोलासमेत किन्नु
पर्ने थियो । तैपनि चिउरा खोज्दा पाइएन र हातिसार जाने बसमा चढी हातिसार निस्क्यौँ
। त्यहाँ खाना खायौँ, त्यही नै दुईजना छिन्चु जाने साथीहरू भेट भए । देउता नै मिले जस्तो
भयो । उनीहरूसँगै गफ गर्दै त्यहाँबाट बाटो लाग्यौँ । बवै खोलामा एक काठे पूलमा एकजनाको
२५ पैसा तिरी हर्रे निक्लेका थियौँ, फेरि अर्को साथी सुर्खेतसम्म जाने भेट भएर जम्मा ५ जना
त्यहाँबाट छिन्चुतर्फ पाइला बढायौँ । छिन्चु पुग्नुभन्दा पहिला हातिसारमा भेट भएका
साथीहरू बिदा हुन लागे । परिचय गर्दा एक जनाको नाम मानबहादुर र अर्कोको नाम
आसाराम रहेछ । धन्यवाद टक्र्याउँदै बिदा गर्‍यौँ ।

त्यसपछि तीनजना छिन्चु पुगी होटेल बस्न्त (साइनबोर्डमा लेखिए अनुसार) मा बास बस्यौं ।
त्यहाँ पनि चिउराको खोजी गरियो, तर पाइएन । त्यसदिन शिवरात्रिको दिन थियो,
गतवर्ष गाउँमा गरेको रमाइलो आँखामा नचाउँदै, खाना खाई विस्तारामा पल्टियो । अनेक कुरा
सोच्दा-सोच्दै निन्द्रादेवीले काखमा राखिछन्, एकैचोटी हिँडाइको विश्राम गरी बिहान
बिउँझियो । भोलिपल्ट त्यहाँबाट पनि भेरी नदीको पूलमा एकजनाको ५० पैसा तिरी गँगटे पुगेर
खाना खायौँ । भेरी नदीमा भने नयाँ पूल पनि बनाउँदै रहेछन् । नयाँ पूल बनेपछि भने
यातायातकै सुविधा भए जत्तिको हुने अनुमान हामीले गरेथ्यौं । गँगटेबाट २ घण्टा बाटो
हिँडेपछि साथमा भएको साथी पनि विछोड भए, उनीको नाम भूमिलाल रहेछ र उनी हाल
नेपालगञ्जमा क्याम्पस पढ्दा रहेछन् । तब त केवल अन्जान दुई (अग्नि र म) साथीहरू दुर्गम
पुगी जागिरे हुने साहस बोकी हिँड्यौँ । बीच-बीचमा घरमा रहँदाका कुराहरू सम्झिंदै थिए, तर
आफू त्यत्तिको दुःखमा नपरेकाले पीरबाट पीडित थिएनौँ ।

## अनजान ठाउँतिर अबोधीको यात्रा

दुईजना आपसमा कुराकानी गर्दै हिँड्दा बाटो काटेको थाहै भएन । दुईबजेतिर त हामी सुर्खेत
बजारमा पुगियो । त्यहाँ दुई पकेट गैंडा चुरोट, एक झोला र दुई किलो चिउरा किनियो ।
चिलाउनेवास, थुमका देवीप्रसाद पनि आउँदाखेरी त्यही चिउरा किनेको घरमा बास बसी,
नुवाइ-धुवाइ गरी कालीकोट गएका हुन भन्ने कुरा साहुजीले गर्नुहुन्थ्यो । त्यहाँ दुईजना
रंगेठाँटीका साथीहरू भेट भएका थिए, जसमध्ये एकजना कालीकोट सबै जानेका रहेछन् । त्यो
भन्दा पहिले हामीलाई कालीकोट पुग्न ५/६ दिन लाग्छ भनी भन्थे र मनमा बाटाखर्चले
तरकाट्ला भनी शोकाकूल हुन्थ्यौँ, तर ती साथीले पर्सी यसैबेला जतिमा (त्यतिबेला २:३०
बजेको थियो) तपाईंहरू कालीकोट पुग्नुहुन्छ भन्दा हाम्रो निर्बलियो मनलाई बल दिए झैँ
हतोत्साहमा उत्साह दिनुभए जस्तो भयो । धन्यवाद टक्र्याउँदै अलि यता चिया देकानमा चिया
खाई दुईजना उकालो लाग्यौँ । उकालो काटी सकेर ५:३४ बजे लादे भन्ने ठाउँमा पुगी बास बस्ने
विचार गर्‍यौँ । जस अनुसार एउटा होटेलमा बास खोजी झोला बिसायौँ । मैले फोटा निकालेर
एक-एक सम्झना गर्न थालेँ भने अग्निले **"यामूको सम्झनामा उनको जीवनान्तर"**

\...

निकाली गाउन थाले । सबैले ध्यान दिई सुन्नुभयो । बेलुका साहुजीले सागको तरकारी र दालको
सट्टा दहीसँग भात खान दिँदा घरैमा खाएको जस्तो लागेथ्यो ।

भोलिपल्ट बिहानै जुरुक्क उठेर हिसाब-किताब मिलाई त्यहाँबाट हिँड्यौँ । केही माथि पुगेर
दिसा जङ्गल गर्न दायाँ-वायाँ लाग्यौँ । दिसा बस्दा मैले कटुसका प्रशस्त गेडाहरू वरिपरि
देखेँ, तर आश्चर्य कटुसका काँढा देखिन । ताजुव लाग्यो कि कस्तो खालको कटुस पाईंदो रहेछ,
यतातिर । अन्ततः केही दाना टिपेर गोजीमा हालेँ । उता अग्निलाई पनि मलाई जस्तै भएछ ।
हामी अलिमाथि पुगेपछि पानीको धारो भेटियो र शुचिनिची गर्‍यौँ । तब दुबैजनाले कटुस
पाइएको व्यहोरा जनाई खान थाल्यौँ । चर्चा पनि एकैप्रकारका भए । तर दुर्भाग्य ! भित्र
सबै दिउलै नभएका, कतै दिउलो भेटिए पनि साह्रै सानो र खाँदाखेरि टर्रा । दुबै अन्यौलग्रस्त
मनसँगै रातानाङ्गला पुगी चिया चिउरा खायौँ । त्यहाँ साहुजीसँग सोधनी गर्दा थाहा
लाग्यो - त्यो त बाँझ पो रहेछ, वास्तवमा कटुसका जस्तै काँढेदार हुँदा रहेछन् बाँझका पात
पनि । जेहोस् चियापान पश्चात रानिमत्ता हुँदै डुङ्गेश्वरमा पुगी भात खायौँ ।

भात खाई "डाँडीमाडी पुगिन्छ ? आज" भन्दा अर्को होटेलमा दुईजना पोखराका साथीहरू
कालीकोट हिँडेका रहेछन्, तिनीहरूले "हामी पनि जाने हो सँगै-सँगै जाउँला, सके पुगौँला नत्र
बीचैमा \...\..." भन्दा हर्षित हुँदै परिचय मागियो । एकजना कालीकोटको "मोतिराम
निम्न माध्यमिक विद्यालय, सिप्खीना" मा शिक्षक काम गरेको २ वर्ष पुगी सकेको रहेछ र
अर्को साथी भने हालमात्र कृषि विकास बैङ्कमा लेखापाल पदमा सरुवा हुनु भएको नयाँ हामी
जस्तै हुनुहुँदो रहेछ । जेहोस् एकजना जानेका मान्छे पाएपछि ढुक्क भयौँ । ती साथीहरूको नाम
क्रमशः रामकृष्ण त्रिपाठी र कृष्णमणि भुर्त्याल रहेछ । बाटामा गफ गर्दै हिँडेर चुप्रा भन्ने
ठाउँमा पुगेर पिपलको चौतारी रहेछ र त्यसैमा सुस्ताएका थियौँ । त्यहाँ पनि एकजना नेपाल
प्रहरीमा काम गर्ने साथी भेट हुनुभयो । यसरी त्यहाँबाट हामी जम्मा ५ जना साथीहरू भएर
अघि बढ्यौँ ।

चुप्रा खोला तर्दा, मेरो खुट्टामा ढुङ्गाले काटी रक्ताम्य हुँदा साइत परेको छैन कि ? भन्ने
शङ्का मनमा उब्जाएको हालसम्म मलाई याद छ, तर भुर्त्यालजीका हास्यपूर्ण कहानीले सबै
सम्झन कठिन भयो । बाटामा श्रीस्थान भन्ने ठाउँमा ज्वालाजी छन् भन्ने सुन्दा मेरो र
भुर्त्यालजीको मनमा अवलोकन गर्ने तीव्र इच्छा जाग्यो, अरूको भने म प्रतिनिधित्व गर्न
सक्दिन । त्यसैदिन र ४।५ घण्टा पहिलामात्र परिचय भएका भए पनि भुर्त्यालले मलाई र मैले
भुर्त्याललाई \'पार्टनर\' भन्ने गरिसकेका थियौँ । त्यसैले बीचमा भुर्त्यालले " \'पार्टनर\'
! कोही नगए पनि तपाईं र म जाने है ज्वालाजी हेर्न" भन्दा जरुर भनी प्रतिउत्तर गर्थैं ।
तर आखिरीमा प्रहरी साथी बाहेक ४ जना नै श्रीस्थानतिर लाग्यौँ ।

श्रीस्थानमा पुगेपछि पुजारीको सहायताले ज्वालाजी भगवानको दर्शन गरियो । दर्शन गर्दा
अरूले के वरदान मागे म जान्दिन, तर मैले भने "यस्तो दुःख गरी आइएको छ, तपाईंका कृपाले
अग्नि र म एउटै ठाउँमा जागीर पाऊँ, घरमा कुनै दुःख, पीर, कष्ट कसैमा नपरोस्" भन्ने
आशिर्वाद मागेको थिएँ । दर्शन गरी सकेपछि त्यस स्थानको अवलोकन गरियो । साँच्चै अचम्म
रहेछ, घरको गाह्रोनेर एक प्वाल रहेछ, त्यसबाट आगाको ज्वाला पहिलेदेखि नै बलिरहेको रहेछ,
त्यसको केही माथि अर्को ठाउँमा पनि ज्वाला बली रहँदो रहेछ, त्यसैको तरेखु (ध्वाँसो
सङ्गाली) बनाई दर्शनार्थीहरूलाई टीका लगाईदिँदा रहेछन् । फेरि त्यो स्थान भएको घर एउटै
चुन ढुङ्गा जस्ताले छाएको थियो, पुजारीको भनाइ अनुसार "त्यो ढुङ्गा पाण्डवले उचाली रखेका
हुन् रे ! पहिला पाण्डवहरू बसेको ठाउँ पनि यही हो" भन्दथे । त्यहाँ अर्को स्थान पनि रहेछ,
तर त्यसको दर्शन भने गर्न नपाईंदो रहेछ ।

"आजसम्म कसैले पनि दर्शन गरेका छैनन्, पुजारीले पनि अनुहार कपडाले ढाकेरमात्र सफा गर्दछन्"
भनेर पुजारीले भनेकाले बाहिरैबाट दक्षिणा चढाई नमस्कार गरी त्यहाँबाट हिँडियो । बिहान
भात खाएदेखि केही मुखमा नहालेकाले भोक अति नै लागेको अनुभव सबैले गरेका थियौँ । भुर्त्यालले
झोलाबाट चक्लेट निकाली बाँडेपछि गुलीयो गालो गर्दै विखेत (भिर्खेत) भन्ने ठाउँमा पुगियो ।
त्यहाँबाट दैलेख बजार देखिन्थ्यो । दुःखको कुरा हामी पुग्नु पनि दूध फाट्नु पनि हुँदा रातो
चिया भए पनि चिउरासँग खायौँ । प्रहरी साथी पनि त्यहीं बसी हामीलाई पर्खिनु भएको
रहेछ । फेरि दुईवटा बिस्कुट किनेर ५ जनाले खाँदै त्यहाँबाट हिँड्यौँ । ६:१० बजे साँझ रातकोट
भन्ने ठाउँमा पुगी सबैजना त्यहीं बास बस्यौं ।

खाना खाई रमाइला-रमाइला गफ गर्दै बसेका थियौँ । त्यत्तिकैमा भुर्त्यालजीले भन्नुभयो
"सबैभन्दा ठूलो ताल कुन हो ?" सबैले मुखामुख गरी भन्थ्यौँ - रारा, फेवा \..., तर बडो
हास्यास्पद ढङ्गले उत्तर दिनु भयो "हड्ताल" सबै हाँस्यौं । त्यत्तिकैमा त्रिपाठीले भन्नु भयो
"कार्तिकमा असिनाले धान बालीलाई नोक्सान पुर्‍याउँदाको साल एकजनाले भनेछ - \'हिजो मैले
भात खाइन\' यो कुन काल हो ?" मैले उत्तर दिएँ - खाइन र हिजो भनेपछि यो भूत काल
हुनुपर्छ÷हो ! हाँस्दै त्रिपाठीजीले हैन भन्नुभयो । अनि सर्वसम्मतिले उत्तर माग्यौँ, तब
त्रिपाठीसरले भन्नु भयो "अनिकाल" । कस्तो हाँसो लाग्यो भन्ने त कुरै नगरौँ, भरखर खाएको
भातै सकिएर भोक लाग्लाजस्तो भयो । त्यस्तै हुँदाहुँदै सुत्ने तरखर गरियो । दिउँसोभरको
हिँडाइको÷थकाइको कारण हुनसक्छ, चुपचापसँग निन्द्रादेवीको शरण परियो ।

## शवयात्रामा बाजा बजाइँदो रहेछ !

भोलिपल्ट बिहान त्यहाँबाट हिँडी रातकोट नै भन्ने ठाउँमा पुगी दूध चिउराको नास्ता गरियो
। त्यसपछि डाँडीमाडी भन्ने स्थानमा पुगी खानाको बन्दोवस्त मिलाइयो । संयोग त्यसदिन
त्यहाँ एकजना मानिसले संसारलाई बिदा गरी परलोक यात्रा गरेका रहेछन् । त्यस घटनामा ८
वटा ठूला दमाहा र २ साना दमाहा र घरिघरि एक सनाइजस्तो बजाएर घाट (श्रीस्थानको
शिरमा) लान लागेका रहेछन् । सोधपुछ गर्दा त्यस ठाउँका बाजा पनि तिनै रहेछन् । जन्म,
मृत्यु, विवाह आदि जुनसुकै बेलामा पनि बजाईंदो रहेछ । यत्ति फरक कि ताल भिन्दाभिन्दै हुन्छ
रे ! यस्तो एक नौलै अनुभव गरी खाना पाकी सकेछ र सबैले खाना खाइयो । त्यहाँ प्रहरी
साथीले नास्ता स्वरूप २ कुरुवा (माना) भट्ट किन्नु भयो । त्यसपछि त्यहाँबाट पनि अघि
बढियो । उकालो काटी सकेपछि घुम्नेखाली भन्ने ठाउँमा पुगी चिया पिइयो । त्यहाँबाट पनि
पुनः उकालो सुरु हुँदोरहेछ र उकालो काट्ने साधनको रूपमा एक लाँक्रा उखु किनी ५ टुक्रा
पारी त्यही उखु चुस्दै-चुस्दै मैले त उकालो काट्ने शुर कसें, तर \'पार्टनर\' ले भने सकेनछन् र
प्रहरी साथीलाई "ओ भट्ट \'पार्टनर\' ! भट्ट चाहियो, उकालो काट्न गाह्रो भयो" भनी
भट्ट टोक्दै उकालो चढे । त्यसपछि तेर्सोबाटो हिँडी सकेर गावुगौँडा भन्ने ठाउँमा पुगी दही
चिउरा खाइयो । अब भने चिउराको अन्त्येष्ठि नै गरियो । त्यहाँबाट फेरि उकालो चढ्दै
हिँडेका थियौँ । अरू सबै साथीहरू अगाडि थिए । \'पार्टनर\' र म पछि-पछि थियौँ ।
गुराँसका फूलहरूले पाखो रक्ताम्य पारेको देखिन्थ्यो । दृश्यहरू त मनोरमपूर्ण नै थियो तापनि
उकालो चढ्न पर्ने हुनाले हामी दुई \'पार्टनर\' पिछडिएका थियौँ । बीचमा \'पार्टनर\' ले
लालीगुराँसको फूल टिपेर भन्थे - "यस्तो राम्रो भएकाले त होला नि यसलाई राष्ट्रिय फूल
भनेको !" । त्यत्तिकैमा अरू साथीहरू पनि हामीलाई पर्खिबसेको ठाउँमा पुगेछौँ। केही क्षण
बिसाई फेरि उकालो चढ्यौँ ।

त्यहाँभन्दा पहिला हिउँ भन्ने हिँडेकै थिइनौँ, तर अब भने सुरु भएछ । \'पार्टनर\' ले भन्थे
"एकजना डोल्पामा काम गर्ने साथीका हात खुट्टाका नङ् नै हिउँले खाइसकेको थियो, कसरी
त्यस्तो हुँदा पनि बस्न सकेको होला ?" साँच्चै ! हिउँ पनि कुनाकाप्चातिर देखिन थाल्यो ।
एकदम रमाउँदै म र \'पार्टनर\' हिउँमा खेल्दै हिँड्यौँ । कुनै ठाउँमा \'पार्टनर\' ले
"तिलक+कृष्ण" भनी हिउँका ढिकाहरूमा लेख्दथे । बडो रमाइलोसँग उकालो, तेर्सो बाटो काटी
बेउली भन्ने ठाउँमा साँझ ६:३० बजे पुगी बास बसियो । ठण्डीको कुरा त नगरे हुन्छ तापनि
सल्लाको आगो तापी सबै गफ गरी बस्यौं । त्यहीं बास बसेका जुम्लीहरूका क्रियाकलापहरू
नजिकबाट नियाली रहेका थियौँ । उनीहरू जौका रोटी पकाई खाँदा रहेछन् । ठूला-ठूला
सल्लाका मुढामा आगो दन्काई वरिपरि सुल्फा तानेर आनन्दित हुँदै गफ गरी बस्दारहेछन् ।
त्यत्तिकैमा खाना पाक्यो भन्ने खबर आयो र खाना खायौँ र दिउँसोको थकाइ बिसाउन
विस्तारामा लगी यो स्थूल शरीरलाई पल्टाइदियौँ । भोलिपल्ट हाउडी लेख काट्नुछ, कस्तो
होला ? हिउँले निमोनिया उत्पन्न त गर्ने हैन ? यस्तै परिकल्पना गर्दा गर्दै निदाइएछ ।

## हाउडी लेक काट्दाको अनुभव !

बिहान भयो, चिया पिई बिलभरपाई चुक्ता गरियो । त्यहाँदेखि बल्ल चिया प्रतिकप एक
रुपैयाँ सुरु भएछ । हिउँमा हिँड्ने टोपलिँदै हाउडी लेखको उकालो ७:१५ बजे बिहानदेखि सुरु
गरियो । उकालो पर्ने साइडमा त हिउँ नै रहेनछ भने पनि भयो - पल्लो साइडको तुलनामा ।
त्यसैले त्यहाँ पनि \'पार्टनर\' र म हाँस्तै खेल्दै उकालो काट्यौँ । अनुभवी साथीहरूकै साथमा
अग्नि पनि अघि बढिरहेका थिए, म भने \'पार्टनर\'सँगै रमाइरहेको थिएँ । वास्तवमा
\'आमाको भन्दा बाबाको मायाँ, झन् मायाँ दोस्तिको\' भन्नुहुन्थ्यो बुवाले ! अहिले चरितार्थ
भैरहेको थियो । टाकुरामा पुगेर केही छिन बिसायौँ । पल्लो साइडमा त जमीन भन्ने हिँड्ने
बाटोमा देख्नसम्म पनि पाईंदो रहेनछ । मनमा अत्यास लागिरहेको थियो, तरपनि त्यहाँबाट
फर्किनुभन्दा मरेपनि हिँड्नै उपयुक्त ठहर्‍याउँथ्यो मनले । जेहोस्, हिउँमा चिप्लिंदै, लोट्दै ९:५२
बजे दोखाप्चे भन्ने ठाउँमा पुगी खाना खाने व्यवस्था गरियो । ५ जनामध्ये प्रहरी साथी जुम्ला
जाने भएकाले खाना खाई वहाँसँग अरु बिदा भइयो । त्यसपछि शेष ४ जना साथीहरूले
कालीकोटको साइत अघि बढाइयो । बाटोमा जागीरका कुरा हुन्थे । त्यसमा त्रिपाठीसरले
"तपाईंलाई त जरुर पाइन्छ बरु अग्निलाई \....., तर कतै कार्यालयतिर खाली होला त्यसैमा
\...." भन्दा "लौ साथी ! यहाँहरूलाई \'सोर्स-फोर्स\' लगाएर पनि काम दिलाउने काम
तपाईंको है" भनी त्रिपाठीजीलाई भनेर \'पार्टनर\' ले सहयोग गर्दथे । "म त नयाँ भएँ नत्र
मेरो पनि अलि-अलि \'फोर्स\' लाग्दथ्यो होला के गरुँ ? \...." जस्ता साहसिला वाक्यहरूले
मेरो मनमा ती दुई साथीहरू डुङ्गेश्वरमा भेटिएको त ईश्वरै भेटिएको जस्तो लाग्दथ्यो ।
त्यत्तिकैमा हाउडी भन्ने. गाउँमा पुग्यौँ ।

## मान्म पुग्दाको दिन

अग्नि र त्रिपाठीजी अघि नै थिए, म र \'पार्टनर\' पछाडि थियौँ । बीचमा भुर्त्यालजीले
"सबैले जागीर पाएपछि एकदिन सुखद शुक्रबार \'गुड फ्राइडे\' मनाउने है \'पार्टनर\',
हप्ता-हप्तामा भेट हुने गर्नु पर्दछ नि !" भन्नु हुन्थ्यो र मैले सहर्ष स्वीकार गर्दथेँ ।
सुकटिया भन्ने स्कूलनेर बाटामा पुगेर साथीहरू हामीलाई पर्खिनु भएको रहेछ । त्यही एक चुरोट
खाने समयतक बसी त्यहाँबाट हिँड्यौँ । अलिकति ओह्रालो ओर्लेपछि एक ठूलो पथ्थर (ढुङ्गा)
रहेछ, त्यहाँ त्रिपाठीसरले चिन्नु भएको मान्म स्कूलको विद्यालय सञ्चालक समितिका अध्यक्ष
भेटिए । सविस्तार हुँदा "हाल मान्ममा नै विज्ञान शिक्षक छैन, उहाँलाई कतै नलगाई त्यहीं नै
मिलाउनु पर्ला, बरु म यता आएँ, चिठी लेख्नु पर्दछ कि ?" भन्दा पाएसम्म अन्तै गरौँला भन्ने
सोचाइले पत्र नलेख्ने इशारा त्रिपाठीसरलाई दिएँ र वहाँले "भो ! पत्र लेख्न परेन, सकेसम्म
त्यहीं मिलाउँला" भनी बिदाबादी भइयो । त्यति भएपछि भने मलाई त मिल्ला जस्तै भयो र
\'पार्टनर\' ले "त्यहीं भएपछि त दिनको दिन भेट भइने भयो हई ! भो अन्त कतै नगै
सदरमुकाममा नै बस्नुहोस्" भन्दा थिए भने अग्निले पनि "मलाई कुनै कार्यालयमा मिलाइयो भने
त म पनि सदरमुकाम छाड्ने हैन" भन्थे । हुन त अब अलि ढुक्क र मन सन्तोष पनि भएको थियो
। तापनि भोक लाग्यो र बत्तिसा भन्ने ठाउँमा पुगेर दही, बिस्कुटको नयाँ नास्तासँग मासु
खाइयो । त्यहाँबाट हिँडी अलि तल पुगेपछि कृषि शाखा मान्ममा काम गर्ने सहलेखापाल
सिरपति (लौसिबोट, बाङ्सिङ्, स्याङ्जा) घर जान भनी हिँडेका रहेछन्, वहाँसँग भेट भयो ।
उनले "थुम देवीप्रसाद पनि एक महिनासम्म मसँगै बसेर पौषको अन्त्यतिर ताँडीको प्राथमिक
विद्यालयमा नियुक्ति लिनु भएको हो । अग्नि पनि नआत्तिई बस्ने हो भने त पाइएला नत्र
\..., तर तपाईंलाई भने फरक पर्देन, त्यहीं मान्म हाईस्कूलमा पनि खाली भए जस्तो मान्दथेँ
। यतिखेर देवीप्रसादजी पनि जुम्ला लोकसेवा दिन जानु भएकोछ" भन्नुभयो । तब "तिमीलाई
कसै नपाइए पनि मैलेमात्र पाएपनि दुईजनालाई खान पुगिहाल्छ, एक महिनासम्म पर्खियौँला"
भनी अग्निलाई भन्दा "त्यसै पनि गरौँला" जस्ता सल्लाह गर्दै तिलानदीतिर झर्‍यौँ ।

प्रति जना ५० पैसा तिरी तिलानदीको काठेपूल तरियो । तरेपछि दरौँ, ढकालथोक स्याङ्जाका
मित्रप्रसाद ढकालका साथी "गेलामा पढाउनु हुँदो रहेछ" भेट हुनु भयो, तर त्यसदिन वहाँले
ताँडीमा सरुवा भएको पत्र लिएर आउनु भएको रहेछ । अब सायद देवीलाई अन्तै सरुवा गर्दछ
होला भन्नुहुन्थ्यो । यसबाट त देवीसँग भेटै भइन्न कि ? भन्ने आशङ्का उत्पन्न भयो । वहाँले
त्यसदिन गेलातिर जाऊँ भन्नुभएको थियो, तर आफ्नु नुनको सोझो नगरी कता दायाँबायाँ गर्ने
भन्ने मनमा लाग्यो । फेरि त्यत्रो ओह्रालो ओर्लियो, अब उकालो गई भोलिपल्ट पुनः मान्म
आउन पर्छ भन्ठानेर "भो" को प्रतिउत्तर दिई बिदाबादी भई मान्मतिरको उकालो चढ्न
थालियो । उकालो चढी सकेर अलिकति तेर्सोबाटो हिँडेपछि कालीकोटको सदरमुकाम मान्मको
दर्शन पाइयो । तर अचम्म ! त्यस्तो ठाउँ पनि जिल्लाको सदरमुकाम होला ? जस्तो लाग्थ्यो
। जेहोस् मान्म पुगेर त्रिपाठीसरले चिन्नु भएका साथीहरूकहाँ बस्ने व्यवस्था गरी वहाँहरूले नै
खाना खाने ठाउँमा खाना खाइयो । त्यस होटेलवाला कृषि विकास बैङ्कमा सहयोगीको जागीर
गर्ने रहेछन् । \'पार्टनर\' को फर्माइसमा मासु र भात खाइयो ।

## अग्रज सहयात्रीको सहयोग

भोलिपल्ट शनिबार थियो । तैपनि जिल्ला शिक्षा कार्यालयमा गई त्रिपाठीसरले कुरा गर्नु
भएछ र जिल्ला शिक्षा अधिकारी (जिशिअ)ले मलाई र मेरो प्रमाणपत्रलाई निमन्त्रणा पठाउनु
भएछ । म पनि साथमा अग्नि र प्रमाणपत्रसमेत संलग्न गरी कार्यालयमा गएँ । केहीक्षणपछि
जिशिअसाहेबको दर्शन पाइयो । नमस्कार चढाई वहाँका हजुरमा प्रमाणपत्र बिसाउँदो भएँ ।
सर्सर्ती हेरेजस्तो गरेर कुर्चिको रवाफ देखाएजस्तै गरी औपचारिक हिसाबले प्रस्तुत हुँदै
"विज्ञान शिक्षकको कालीकोटमा ज्यादै खाँचो छ, तर कहाँ खाली छ ? त्यहीं गई सञ्चालक
समितिबाट नियुक्ति लिई बोधार्थ यस कार्यालयमा पठाउनु, हामी अनुमोदन गरिदिनेछौँ। बरु
कि बहुदल लागेर यता आएको त हैन । नत्र विज्ञान विषयको शिक्षक स्याङ्जामा नै तीन
वर्षसम्म काम गरेर यस्तो दुर्गममा किन आएको ? " जस्ता असान्दर्भिक प्रश्न समेत तेर्स्याउन
पछि पर्नु भएन । हामी भने साथमा बाटाखर्चले तरकाटिसकेको, फेरि कहाँ खाली छ ? भन्ने
कुरा हामीजस्ता नवागन्तुक÷अन्जानले के थाहा पाउनु ? रपनि बिदा भएर विवश हुँदै फर्क्यौँ ।

साथी अग्निको त कुरासम्म पनि गर्न पाइएन । फेरि यतिखेर स्याङ्जाली भनेपछि चिढिएका छन्
रे शिक्षा अधिकारीज्यू भन्ने व्यहोरा त्रिपाठीसरले सुनाउनु भएको थियो । तैपनि पुनः
त्रिपाठी छेउ गएर सविस्तार गर्दा खै ! कुनैपनि कार्यालयमा खाली रहेनछ, अग्निले त पाउनु
हुँदैन, तर तपाईं भने नआत्तिनुहोस्, फुइमहादेवमा पनि खाली छ रे । त्यहाँ मेरा भाइ
प्रधानाध्यापक छन् । तपाईंलाई खान बस्न पनि त्यो ठाउँ ठीक छ । म फेरि जिल्ला शिक्षा
कार्यालयका सुब्वासँग ठीक कुरा बुझ्छु भन्नु हुँदा गर्मीले आत्तिएको बेलामा पानीमा डुबुल्की
मारे जस्तो भयो । त्यो दिन कृषि शाखाका हाकिम पर्वत जिल्लाको हुनुहुँदो रहेछ, वहाँको
कोठामा गइयो । अरू त्यहीं कुखुराको बाजी थापेर \'ट्वान्टिनाइन\' खेल्न थाले र हामी पनि
त्यही हेरेर दिन बिताइयो । खेलको हारजीत पछि भट्ट भुटेर मासुसँग जिनिस खान थाले ।
हाकिमसाहेबले हामीलाई पनि नछुट्ट्याई खाने आज्ञा दिनुभए पछि मनमन "तपाईंको जय होस्"
भन्दै हामी पनि संलग्न भयौँ । खाई सकेपछि हाकिमसाहेबले हाम्रो चासो लिँदै त्रिपाठीसरलाई
भन्नुभयो - "वहाँहरू कहाँदेखिबाट कतिका दुःख पाउँदै आउनुभयो, अनि व्यवस्था कहाँ भयो त ?"
त्रिपाठीसरले प्रतिउत्तरमा "एकजनालाई त मिल्ला जस्तो छ, फेरि यतिखेर शिक्षा
अधिकारीज्यू स्याङ्जा भन्ने वित्तिकै \...., त्यसैमा पनि अर्कासाथीको योग्यता पनि थोरै,
हाल १९ जना टेष्ट पास भएका स्थानीयहरूले नै दरखास्त दिइसकेको हुँदा वहाँलाई भने \...."
भन्नु भयो ।

"त्यसो भए एकजनाको जागीरमा दुवै जना पालिनु होस् पछि त कतै मिलाउन सकिएला । खै !
यतिखेर न प्रमुख जिल्ला अधिकारी, न स्थानीय विकास अधिकारी, त्यसैमा पनि भोलि जिल्ला
शिक्षा अधिकारीजी समेत घर जाँदै हुनुहुन्छ । बेला पनि यस्तै भयो । तर नआत्तिनुहोस्,
तपाईंलाई (मतिर मुखारित हुँदै) त यहीं मान्म हाईस्कूलमा पनि ठाउँ छ, तर फेरि विद्यालय
सञ्चालक समितिका अध्यक्ष छैनन् क्यारे ! तैपनि प्रधानाध्यापकलाई म पत्र लेखुँला । नत्र
नमिल्ने अवस्थासम्म होटेलमा खाँदा तपाईंहरूलाई महङ्गो पर्दछ, चामल किनी ल्याउनुहोस्, मेरो
पियनले पकाउँछ, खानुहोस् । त्यसरी तपाईंहरूलाई सस्तो पर्नेछ" भनी कृषि शाखाका
हाकिमसाहेबले भन्दा "तपाईं पनि जिशिअ जस्तै हाकिम हुनुहुन्छ नि हैन त ?" मनमन भन्दै
जिशिअलाई सराप्दै "हुन्छ" भन्ने उत्तर दिइयो । पुनः हिजो बेलुका सुतेको कोठातिर गइयो ।
जाँदाखेरी फेरि त्यहाँका अर्का हाकिम (कोठाका) ले आज तपाईंहरू आफ्नो सुत्ने व्यवस्था अन्तै
गर्नुहोस्, यहाँ असजिलो भयो भनी अन्यत्र व्यवस्था गर्न आदेश गर्दा भए । तैपनि नम्रतापूर्वक
जसैतसै सुत्न नसकिएला र दाजी ! खै कता जाऊँ ? चिनेको ठाउँ पनि छैन कसो गरौँ ? भन्दा
त्यो त म के जानु के गर्ने भन्ने ?, तर यहाँ सुत्न कसै पुगेन भनी स्वर बढाउन थाले । उनी पनि
लोकसेवा आयोगको परीक्षा दिन जुम्ला जाने रहेछन् तब दुःखपूर्ण कहानी उल्लेख गर्दै त्यसैबेला
दिपेन्द्रलाई पत्र लेखेँ र त्यही कोठे हाकिमलाई दिएँ ।

त्यत्तिकैमा \'पार्टनर\' ले "जाऊँ ! हाम्रो कार्यालयमा विस्तारा खाली रहेछ, तपाईंहरू
जति बसे पनि बस्नुहोस् । तर सुत्नको पीर लिनु पर्दैन" भन्दै आउनु हुँदा "धन्य ईश्वर !" भन्दै
भएको मालसामान लिई कृषि विकास बैङ्कको आवासतिर लाग्यौँ । त्यसदिन पनि त्यही होटेलमा
खाना खाइयो, तर खल्तीमा लालपैसा नभएकोले पैसा कहाँबाट तिर्ने ? अर्को यो समस्या थियो
। संयोग चिलाउनेबासको हाईस्कूलमा पढेका "लालकृष्ण भुसाल" त्यहीं जिल्ला वन कार्यालयमा
काम गर्नुहुँदो रहेछ । खाना खाएपछि उहाँसँग गई हातको घडी फुकालेर "लौ भुसालजी ! हामी
त नाजुक स्थितिमा पुग्यौँ, भोलि कृषि शाखाका हाकिमसाहेबले चामल किनी ल्याउनुहोस्, पकाई
खाँदा सस्तो पर्दछ, भन्नुभएको थियो, त्यो त के आजसम्म होटेलमा खाएको तिर्ने पैसा पनि
भएन, तसर्थ कि यो घडी बेची दिनुहोस्, नत्र चामल किनिदिई होटेलमा तपाईं नै जमानी बसी
दिनु पर्‍यो" भन्दा घडीलाई नियाल्दै "कतिसम्म पाए बेच्ने हो ?" भन्नु भयो । "तपाईंको जो
इच्छा, जेहोस् हामीलाई जसरी पनि सहयोग गरिदिनु पर्‍यो, आफ्नो व्यवस्था नहुञ्जेलसम्म र
खाने व्यवस्था÷उपाय छउञ्जेलसम्म भएको उपाय लागू गर्नै पर्‍यो, त्यसैले घडीलाई नै पनि बेच्ने
कुरा उब्जाएको हो ।" भन्दा उनी पनि त्यही होटेलमा खाना खानुहुँदो रहेछ, "म आफैँले त पैसा
दिएको छैन, जमानी त \....., बरु घडी नै \...\..., त्यसमा पनि निश्चित दिन
तोक्नुपर्दछ नत्र घडी नै \..... के गरौँ ?" भन्दाभए । "लौ हामी त जहाँ आफ्नु उहीं आगो
ताप्नु भन्ने उखानलाई शिरोधार्य गरी आयौँ, मारे पाप पाले पुण्य तपाईंमा नै छ" भन्दा
"सक्दो प्रयास गर्ने नै छु, पीर नलिनुहोस्" भन्नुहुँदा अलि राहत महसुस भयो ।

त्यसपछि बिदा भई कृषि विकास बैङ्कतिर सुत्न गइयो । घरै बिर्सने गरी निन्द्रादेवीको
काखमा पल्टियो । भोलिपल्ट बिहान पनि अबेलासम्म सुतेर उठी हातमुख धोई कृषि शाखातिर
खाना खान गयौँ । खान तयार रहेछ, तर हाकिमसाहेबले ज्यूनार गर्नु भएको रहेनछ तापनि
वहाँका आज्ञाले पहिला हामीले नै खाना खायौँ । वहाँ शिक्षा शाखाका हाकिमलाई बिदा गर्न
जानु भयो । बिदा गरी आउनु हुँदा हामी खाना खाइसकेका थियौँ । वहाँले "म एक पात्र
लेखिदिन्छु त्यो लिएर मान्म हाईस्कूलमा जानुहोस्, नभए फेरि अन्त कतै खोजौँला,
नआत्तिनुहोला" भन्दै हुनुहुन्थ्यो ।

त्यत्तिकैमा त्रिपाठीसरले मेरा लागि निश्चित गरी मलाई नै खोज्नु हुँदै आइपुग्नु भयो र
हाकिमसाहेब छेउ विस्तार गर्नुभयो । हाकिमसाहेब पनि खुसी हुँदै "लौ त्यसो भए, दुबैजना उहीं
जानुहोस्, पछि कतै मिलाउन सकेमा खबर जरुर गर्ने नै छौं" भन्नुभयो । त्रिपाठीसरले
फुइमहादेवमा मिलेको कुरा गर्नु भयो । अनि त मलाई यस्तो लाग्न थाल्यो कि कतिखेर फुई
पुगौँला । किनकी मलाई कालीकोटको जानकारी दिँदा साथीले पहिलो प्राथमिकता पनि
फुईलाई नै दिनु भएको थियो र त्यहाँबाट दिपेन्द्रसाथीसँग पनि जुम्लामा भेट हुन नजिकै पर्दछ
भनेका थिए । फेरि त्रिपाठीसरले आफ्ना भाइलाई चिठी लेखिदिन्छु, लिएर जानुहोला भन्दा त
अतिशय खुसी हुँदै "हुन्छ" भन्यौं । वहाँले चिठी लेखी सकेर दिँदै "भोलि पुगी हाल्नु हुन्छ, ठाउँ
पनि राम्रो छ, लौ त \....!" भन्दै बिदा हुनुहुँदा "यतिका दिनसम्म दाजुको भूमिका
निर्वाह गरी हामी कालीकोटका अपरिचितहरूलाई साथै ल्याई यतिसम्म व्यवस्था मिलाई दिनु
भएकोमा हार्दिक धन्यवाद" दिँदै भएका तलमाथिलाई आफ्नै भाइजस्तै ठानी क्षमा दिनुहुन
अनुरोध गरी नमस्कारको अभिवादनसँगै बिदाबादी भयौँ । साथै हाकिमसाहेबसँग पनि बिदा
भइयो ।

फेरि यता पैसाको समस्या त छँदैथियो । त्यसैले भुसालजीलाई भेट्न गयौँ । भुसालजी पनि आफ्नै
कार्यालयमा रहेछन् । कार्यालयमा पुग्ने वित्तिकै हाम्रै काममा तल्लीन रहेको कुरा बताए ।
घडी अघिल्लो साँझ नै उनैलाई बाँध्न दिइसकेको थिएँ । त्यसदिन पनि रु.५५०।- मा बेच्न पाए
बेचिदिनु नत्र हामी दुईलाई फुइसम्म पुग्ने र होटेलमा तिर्न रु.१००।- दिनु पर्‍यो, घडी तपाईं
नै बाँधी राख्नुहोस् भनेँ । केहीक्षणपछि पैसा लिएर आइपुगे । होटेलमा खाएको रु.४०।- तिर्नु
भनी उनैलाई दिई बाँकी रु.६०।- लिएर कृषि विकास बैङ्कतिर लाग्यौँ । त्यहाँ पुगेर सबै
बेलिबिस्तार गरी झोलाहरू लिई \'पार्टनर\' सँग त्रिपाठीसरसँगको व्यहोरा पुनः दोहोर्‍याई
बिदाबादी भयौँ ।

## जागिरको मुना 

यसरी विभिन्न कष्टहरू पार गरी १ दिन मान्ममा विश्राम गरी फुइमहादेवतिर आसाको
टुसालाई उकेरा हाल्न सुरु गर्‍यौँ । राजढापा हुँदै घोडेयाना पुगेर चिया खायौँ । दुई जना
आफ्ना कहानी बताउँदै हिँडेका थियौँ । अग्नि आफूलाई भारतमा परेका पीरमर्काका कहानी
बताउँदै थिए । पिली भन्ने ठाउँमा पुगिएछ र फेरि चिया पिइयो । यी चियाका घुड्कीहरू पनि
हर्षका मानिन्थे । चिया पिई त्यहाँबाट अलिपर पुगेपछि एकजना गुल्मीका साथी मान्मतिर
आउँदा रहेछन् । उनी पनि हामी जस्तै दुःख पाएका रहेछन् र चासो लिँदै सोधे - "तपाईंहरू
कहाँबाट, कता हिँड्नु भएको ?" प्रतिउत्तरमा "हाम्रो घर त टाढा पर्‍यो - पश्चिम ४ नं.
स्याङ्जा जिल्ला, यता काम खोज्दै आउँदा मलाई फुइमहादेवमा पठाएकाले त्यतैतिर हिँडेको हो ।
बास बस्नका लागि आज कहाँ पुग्न सकिन्छ ?" भनी उनलाई उछिन्दै प्रतिप्रश्न गर्दो भएँ । तब
उनले "बसौँ न एकछिन !" भन्दै "बास त अलिपर सेरावाडा भन्ने ठाउँ छ, बरु तपाईंको योग्यता
?" भन्दा "आइएस्सी" छोटो उत्तर दिएँ र सोधेँ "तपाईं कहाँबाट, कतातिर ?\...." वहाँले
"मलाई पनि फुइमहादेवमा नै पठाएको हो र ७ गतेदेखि आजसम्म सञ्चालक समितिको नियुक्ति
लिएर पढाएको थिएँ र आज स्वीकृतिका लागि मान्म हिँडेको हुँ" भन्नुभयो ।

मैले पनि तत्कालै "त्यसको लागि त मान्म नगए पनि हुन्छ, किनकी जिल्ला शिक्षा
अधिकारीसाहेबको आज घर सवारी भयो" भन्दोभएँ । तब बल्ल वहाँले पनि राम्रोसँग
बेलिबिस्तार गर्दै भन्नुभयो "तपाईं पनि फुई नगए हुन्छ । किनकी तपाईंले भनेका
प्रधानाध्यापकलाई नै हटाउने पक्षमा नयाँ सञ्चालक समितिका अध्यक्ष छन् । मलाई नियुक्ति
पनि अर्कै प्रधानाध्यापकले र नयाँ अध्यक्षले दिएका हुन् । अध्यक्ष बाहेकको सञ्चालक समितिको
गठन पनि भइसकेको छैन, तैपनि जान्छु भने दुःख पाउनुहोस्, मैले के भनूँ ?" मैले पहिलै रामकृष्ण
त्रिपाठीसरका भाइ विष्णु त्रिपाठी त्यहाँ प्रधानाध्यापक छन् रे, उनको दाजूले पनि पत्र
लेखेका छन्, जिल्ला शिक्षा शाखाबाट पनि त्यहाँ खाली छ भनेकोले आएको हुँ भन्ने व्यहोरा
जनाइसकेको थिएँ । हुन्छ त नि ! भन्दै उनी मान्मतिर लागे र हामी पानीको छाँगोबाट
खसेजस्तो हुँदै अघि बढ्यौं । त्यतिबेलासम्म आसाको आँकुरा ओइलाईसकेको थिएन ।

केही समयको हिँडाइपछि सेरावाडा भन्ने ठाउँमा पुगियो र खाना खाई बास बस्ने व्यवस्था
मिलाइयो । त्यो होटेलवाला त्यहींको स्कूलका सञ्चालक समितिका अध्यक्ष रहेछन् । उनीलाई
पनि सविस्तार गर्दा एकजना हाम्रो स्कूलमा पनि राम्रो शिक्षक चाहिएकोछ, तर २÷३ दिन
मलाई पनि फुर्सद छैन, तपाईंहरू पनि फुई जानुहोस् । एकजनालाई मिलेर अर्को जनालाई मिलेन
भने अन्त नलागी यही आउनु होला भन्ने किसिमको सल्लाहसमेत दिए । केही क्षणपछि फेरि
पहिला भेट भएका गुल्मीका साथी अर्को एकजना साथी लिएर पुनः त्यहीं आई बासको व्यवस्था
गरे । तब बल्ल हाम्रो राम्रोसँग परिचय भयो । एकजना पहिलै भेट भएका साथीको नाम कृष्ण
प्रसाद खरेल रहेछ । उनीले हालै आइकम पास गरी आउनु भएको रहेछ र वहाँलाई फुई महादेवको
सञ्चालक समितिले गणित शिक्षकको रूपमा नियुक्ति दिइसकेको रहेछ । अर्को साथीको नाम
धनेश्वर प्रसाद खरेल रहेछ र वहाँले इण्डियाबाट पूर्व मध्यमा पास गर्नु भएको रहेछ र वहाँलाई
पनि फुई महादेव पञ्चायत अन्तरगतको नाग्मा भन्ने प्राथमिक विद्यालयको सञ्चालक समितिले
नियुक्ति दिएको रहेछ र स्वीकृतिको लागि पहिलै (जिशिअज्यू होइबक्सँदै) मान्म जानु हुँदा
त्यहाँ थप दरबन्दीको कोटा स्वीकृतै भएको छैन भनेपछि निराश हुँदै फर्किंदा बाटोमा भेट भई
बेलिबिस्तार गरी अब सोझै जुम्ला जाने भनी त्यहाँ फर्केर आउनु भएको रहेछ ।

खाना खाई सकेर सुत्न गइयो । चार जना सँगै सुत्ने विस्तारा बनाइएको रहेछ । त्यसदिन त्यहाँ
मादल रहेछ र भारी दिमागलाई हलुङ्गो बनाउना खाँतिर मादल मागी घरगाउँको झल्को मेटियो
। तर उल्टो घुर्मैलिएको परिवेश ताजा भएर आयो । तब मादल राखी घर "बुवा मुमा के गर्दै
हुनुहोला ? के-के सोच्नु भएको होला ? गाउँका सबै साथीहरू म हुँदाखेरी जस्तै जम्मा भएकै
होलान् कि नहोलान् ? भण्डरेबाको सुल्फा माग्दै हाँसो ठट्टा गर्दा होलान् ?, तर आमा बुवा
भने हाम्रो छोरा कहाँ, के गर्दै होला ? खाएको होला कि भोको होला ? कहीं केही पो भयो
कि ? (पापी मन त हो नि !) नगएको भए त यहाँ कस्तो रमाइलो हुँदो थियो, यस्तो सोच्दा
सोच्दै मुमा रुनु पो भएको छ कि ? अरू साथीहरूले यस्तो भन्दै सम्झाउँदा होलान् नरुनुहोस्,
तिलक जस्तै हामी छँदै छौ, उ पनि बढीमा १ वर्षपछि आइहाल्छ, पीर लिएर पनि उ अहिले
कहाँ गफ गरिरहेको होला ? दुईचार दिनपछि अब पत्र आई पुग्नेछ, व्यर्थै किन रुनुहुन्छ ?
\..." तैपनि बुवा आमाको मन त हो किन मान्दथ्यो होला र ? कस्ता दिन आइएछ नि ! बस
दुर्घटना भएपछि पनि फर्केको भए त यस्ता दुःख पाईंदैनथ्यो नि । भोलि फुईमा हुँदैन भने कसो
गर्ने होला ? साथका पैसा सकिई गरेको सापटी पनि सकिइसक्यो । यस्ता परिकल्पनामा डुब्दै
सुतें । साथीले के सोच्थे म जान्दिन । भोलिपल्ट भयो । पानी आइरहेको थियो । कसरी जाने न
ओढ्ने केही छ ? बसी खाऊँ भने पैसा छैन, फुई कतिबेला पुगिएला ? भन्ने परिकल्पना हुँदाहुँदै
होटेलवाला आई नपाएको पदले पुकार्दै भने "मेघ बर्सिरँदो ह खर्च न्याहीं ली बाइजाने हो कि
माइटर साहेब !" साथीलाई सोध्दा "यस्तो पानीमा कसरी पो जाने हो बरु खाना खाऊँ,
त्यतिबेलासम्ममा पानी पनि बिदासिएला नि !" भन्दा ठीक सम्झी ४ जनालाई नै भात पकाउने
आदेश दिइयो ।

भात पाकी खाएपछि भाग्यबश पानी पनि बिदो भयो र जुविथा हुँदै धनाढ पुगियो । त्यहाँबाट
फुई जाने र जुम्ला जाने बाटो छुट्टिंदो रहेछ । तब ती खरेल साथीहरू जुम्ला जाने भए र
हामीलाई पनि "त्यहाँ गएपछि तपाईंहरू पनि ७÷१० दिन त अवश्य लोभिएर बसी हाल्नु हुनेछ,
भो ! यहींबाट ४ जना नै जुम्ला जाऊँ" भन्दा "हैन साथी हो ! हामी त्रिपाठीसरको चिठी
पनि पुर्‍याइदिन्छौँ र भोलि जुम्ला नै आउँछौँ। बेलुकाको छाक खाना ख्वाए भने पनि हामीलाई
आर्थिक सहयोग गरे जस्तै हुन्छ किनभने हामीसँग पैसा पनि सकिइसकेकोछ त्यसैले हामी त्यहाँ
पुग्छौं नै" भन्दै त्यहाँ दूध खाएर हामी फुईतिर र खरेल बन्धुहरू जुम्लातिर जान बिदाबादी
भइयो । त्यहाँबाट राँचुली हुँदै फुइमहादेव पुगियो । त्रिपाठीसर बस्ने गाउँ सोध्दै जाँदा स्याउ
किनी खाने इच्छा उब्ज्यो, इच्छा मुताविक नपाइए पनि एक दाना किनी दुईजना साथीहरूले
बाँडी खायौँ । यस्तो मीठो लाग्यो कि वयान गर्नै सकिंदैन । तर पैसाको कमीले त्यो इच्छा
त्यसै हराउन करै लाग्यो । कर्मलाई धिकार्दै "विष्णु त्रिपाठीसर कहाँ बस्नुहुन्छ ?" भनी
सोध्यौं । एकजनाले वहाँको डेरामा नै लगिदिए, तर वहाँ डेरामा हुनुहुँदो रहेनछ र उनैले बोलाई
दिए । उनको सहयोगका लागि धन्यवाद दियौँ । त्रिपाठीसर पनि आउनु भयो । शायद
अपरिचित देखेर होला अलि अचम्भित देखिनु हुन्थ्यो तापनि आडैमा आएपछि दुबै जनाले एकैस्वरमा
नमस्कार गर्‍यौँ । नमस्कार फर्काउँदै "कोठामा बसौँ भन्नुभयो, पहिले वहाँको चिठी हात
पार्‍यौं र कोठामा गएर पढ्नु भएपछि सोध्नुभयो - आइएस्सी को हुनुहुन्छ ?" मैले उत्तर दिएँ -
म हुँ । अनि "यहाँ विज्ञान शिक्षक त खाली नै छ , दरबन्दी माध्यमिक स्तरभन्दा खाली छैन,
दरबन्दी अुनसारको बाहेक शिक्षक भर्ना नगर्नु भन्ने शिक्षा शाखाले परिपत्र गरेकोछ, फेरि
हाल यहाँको स्थिति गडबड छ किनकी सञ्चालक समितिको नयाँ गठन हुँदैछ, म आफैँलाई नयाँ
सञ्चालक समितिले निकाल्न प्रयास गरी म घरबाट नआउँदै अर्कैलाई प्रधानाध्यापक बनाएको
रहेछ, तर शिक्षा शाखाले सञ्चालक समितिको गठन स्वीकृत नगरेकाले मैले अधिकार छोडेको त छैन
, भूतपूर्व सञ्चालक समितिको अध्यक्ष भएको भए त जरुर हुन्थ्यो, तर हालकाले के गर्छन् ? भन्न
सक्दिन । तैपनि भोलि भनौँला" भन्नु हुँदा सबै दुःख कष्टको बेलिबिस्तार गर्दै मैले भनेँ "यहीं
एकजना आइकम वाला साथीले नियुक्ति लिई केही दिन पढाउनु भएको पनि रहेछ, वहाँसँगबाट सबै
कुरा बुझिसकेका थियौँ ।"

यहाँ जागीर पाइएला भन्ने आशाले त हैन तपाईंको दाजूसँग डुङ्गेश्वरदेखि सँगै आइयो, फेरि हाम्रै
लागि मान्ममा एकदिन बसी व्यवस्था मिलाई तपार्इंलाई पत्र लेख्नु भएकोले तपाईंसँग परिचय
पनि गरौँ, चिठी पनि हात पारौँ, आज यहाँ नआई गए पनि हामी जुम्ला पुग्ने हैन भन्ठानेर
आएका हौं सर ! भोलि सञ्चालक समितिमा पनि केलाई कुरा गर्नु पर्‍यो र ?" "यत्तिको दुःख
भोगेर आएपछि तैपनि एकपटक \...." भन्नु भएको थियो, त्यत्तिकैमा "साथीहरूलाई भोक लागे
होला" भन्दै घरबाट ल्याउनु भएको खानेकुरा(खट्टेको सातुमा घिउ चिनी मोलेको) निकालेर
हामीलाई दिनु भयो । भोक लागेको बेलामा साह«ै मीठोसँग खाइयो । बेलुका अर्को घरमा गई
खाना खायौँ र तीनैजना सँगै सुत्यौं । "भोलि यहाँबाट बिहानै उठेर हिँडेमा हामी जुम्ला
कतिबेला पुगिएला ?" सुताइको स्तब्धतालाई तोड्दै मैले सोधेँ । "३÷४ बजेतिर" त्रिपाठीसरले
संक्षिप्त उत्तर दिनुभयो । त्यसदिनभन्दा पहिला दुर्गममा जागीर खाई पैसा कमाएर घर पुगी
बुवामुमालाई खुसी पार्ने रहर थियो भने त्यसदिनदेखि अब जुम्ला पुगेर दिपेन्द्रलाई भेटी
बाटाखर्च माग्न पाए कालीकोटमात्र हैन दुर्गमको नामसम्म पनि नलिई बरु हवाईजहाजबाटै घर
फर्किन पाए भन्ने रहर लाग्न थाल्यो । यस रहरबाट मैले यस्ता तर्कनाहरू पनि कल्पना गर्दथेँ
"घर त जान्छु, साथी अग्निको त वहाँ पनि जागीर थिएन, काम गर्न पनि सक्दछन्, तर म
काम गर्न पनि सक्दिन, घरपाहीको जागीरमा स्थायी पूर्ति भइहाल्छ । मैले दरखास्त पनि
दिइन । दुर्गममा जागीरे भएर केकेन लछारपाटो लगाउने रहरले । अन्त पनि पाइने छैन ।
जागीर खान गएको बल्ल स्वाद पायो भनी शत्रुहरू कुल्कने छन् । बुवामुमा त जिनतिन नजाऊ
भनेको हैन त ! के गर्छाै ? अब घरैको कुटो कोदालो सिक्न पर्‍यो भनी मनलाई सान्त्वना दिनु
होला । साथीभाइको अगाडि यो अनुहार कसरी देखाउँला ? आदिउदि ।"

भोलिपल्ट भयो । अलि-अलि हिउँ बर्संदै थियो तापनि जुम्ला जान त्रिपाठीसरसँग बिदा भयौँ
। वहाँले त "यहीं रोटोपीठो खाएर गए हुन्न ?" भन्नुभएको थियो, तर "भो सर ! हिजो
आइयो, रात बिताइयो, सरको सौजन्यताका लागि हार्दिक धन्यवाद दिन्छौँ, चिनजान भइयो
फेरि-फेरि पनि भेटघाट हुने नै छ, आखिर हामी एकै खोलाका न रहेछौं" भनी नमस्कारको
अभिवादनसाथ "बरु बाटो कताबाट हो ?"भनी सोधनी गर्‍यौँ । आफैँ बाहिर आई स्पष्टरूपले
देखाइदिनु भयो । हिउँमा रुज्दै भिज्दै घरलाई कल्पनाको सागर बनाई "हरे दैव ! यस्ता दिन
घरमा भएको भए स्कूलसम्म पनि नगै बिदा लिई भोक लागेमा आमा भोक लाग्यो भनी थर्काएर
खाना खाई थुपुक्क सिरकमुनि सुतिन्थ्यो । स्कूल पुगेपछि यस्तो भएको भए कुखुरा काटी साथीभाइ
मिली कस्तरी बसिन्थ्यो ?" जस्ता परिकल्पना गर्दै त्यहीं सागरमा डुबुल्की मार्दै बाटो
लाग्यौँ ।

चीसोले चुरोट बिंडी सल्काउन हातले लाइटर नबाल्नेमात्र हो र ! हातले चुरोटै समाउँदैनथ्यो ।
दिसापिसाव गर्न हातले पाइन्टको टाँक÷फसनर पनि खोल्न सक्दैनथे । यस्तैमा नाग्मा भन्ने
ठाउँमा पुगियो र चिया खाऊँ भन्दा विना दूधको रातो चियालाई रु.१।- तिर्नुपर्ने, त्योसँग
भोकमा खाने चिउरा, भुजा, बिस्कुट केही नपाइने - पैसा भएपनि । तैपनि रातो चिया पियौँ
। फेरि खाना खान अर्को ठाउँ टाढा पर्दछ भनेकाले खाना पनि त्यहीं खाने व्यवस्था गरियो ।
जीवनमा पहिलोपल्ट कुन्नी केको हो ? नुन पनि नपुगेको अलिनो खोलेसित रातो भातको थाल
अगाडि राखी एक गास मुखमा लाँदा झल्याँस्स घरमा मुमाले दिनुहुँदाको जर्पनीको भात, दूध,
तरकारी हुँदा पनि मुमा ! घिउ भन्दा यो छोरो पनि \..... भन्दै एकचम्चा घिउ दिई घरमा
खाएको क्षण सम्झें । तर सम्झेर के गरु ? आफ्नो भाग्यमा यस्तै दुःख लेखेको भन्दै खान थालेँ । बलै
ननिलुँ बीचमा रातो चिया सिवाय अरू मिल्दैन । त्यसैमा पनि साथमा पैसा छैन । त्यसैले
पानीको घुट्कासँग केही भात निलेँ । पैसा तिर्दा त्यस्तो खानाको पनि एकजनाको रु.१०।- ।
लौ त नि ! भन्दै पैसा तिरेर त्यहाँबाट जुम्ला साइत गरियो । अब भने साथमा रु.१२।- भन्दा
बढी एक पैसा पनि थिएन । मेघ बर्सला जस्तो मौसम थियो, जुम्ला पुगे त दिपेन्द्र भेट भए
भोकै मरिने थिएन, तर जुम्ला कति टाढा पर्ला ? भन्ने सोच्दै सकी नसकी दौडंदै हिँडेका थिएऊँ
। पाथ्रेसांगु, राँका, बडहर हुँदै तातोपानी भन्ने ठाउँमा पुगेपछि पकेट हेर्दा भएको १२।-
रुपैयाँले चियामात्र भएपनि पिउने सुरले साहुजीलाई सोधनी गर्‍यौँ । चिया हैन पकाएको मासु छ
भनेकोले एक प्लेट मासु दुईजना साथीले खायौँ । स्याउका कुरा चल्दा यहाँ पनि पाइन्छ भनेकोले
फेरि दुई दाना स्याउ ल्याइदिन भनी रु.२।- र मासुको रु.४।- गरी जम्मा रु.६।- तिर्‍यौँ ।
अब भने साथमा जम्मा रु.६।- बाँकी रह््यो । यतिखेर मन सन्तोषको बाटो भनेको साँझ जुम्ला
पुगिनेछ, दिपेन्द्र भेट हुनेछन्, खानबस्नको समस्या पर्ने छैन भन्ने व्यहोरामा ढुक्क हुनु थियो ।

त्यहाँबाट स्याउ खाँदै अगाडि बढ्यौँ । तर स्याउ पनि कुहिएको रहेछ । स्याउ मालिकलाई
सराप्दै बाटोमा पाइला बढाउँदै थियौँ, लाम्रा गाउँमा पुगिएछ । त्यहाँ पनि स्याउ सोध्यौं,
फुईका स्याउ सम्झेर, तर पाइएन । सोध्यौं "जुम्ला खलङ्गा कति टाढा छ ?" । प्रतिउत्तरमा
३ हुलाक भने । हुलाक भनेको थाहा नपाएको भए तापनि त्यसलाई नदोहोर्‍याई "कति बजे
पुगिएला ?" भन्ने प्रश्न गर्‍यौँ । २ त बजी सकेको थियो । तर प्रतिउत्तरमा "सस्तै १२÷१
बजेसम्म पुगी हाल्छौ" भने । उत्तर सुन्दा मनमा पीर परेको भएपनि बिर्सेर हाँस्तै मनमन
स्यावासी दिँदै त्यहाँबाट अघि बढ्यौँ । लाम्राबाट एकाध घण्टा हिँडेपछि खलङ्गा बजार
पुगिएछ । त्यहाँसम्म त हामी अघि-अघि मेघ पछि-पछि थियो, तर खलङ्गा सुरु भएपछि मेघले
चारैतिरबाट घेरी अलि-अलि हिउँ बर्सी हाल्यो । हिउँ पर्दापर्दै कहिल्यै नहिँडेका हामी
अलि-अलि पर्दैमा ओत बस्यौं । त्यहीं ओतलागेका व्यक्तिहरूसँग विस्तार क्याम्पस कति टाढा
पर्दछ ? भनेर सोधनी गर्‍यौँ । अझै पौने घण्टा जति लाग्दछ भन्ने उत्तर पायौँ । हिउँ बिदो
होला भन्नुको सट्टा उल्टो हिँड्ने बाटो समेत सेताम्य भयो । समयले पनि फन्को लगाउदै दिनको
४ बजाई सकेको थियो । दिपेन्द्रलाई नभेटी खाने बस्ने व्यवस्था मिलाउन हामीसँग पैसाको
अभाव थियो । त्यसैले भोकै बस्नुभन्दा साथीलाई भेट्न हिँड्नु बेश ठहर्‍याई हिउँमा रुज्दै यात्रा
अघि बढायौँ । १५÷२० मिनेटको हिँडाइमा शरीर सेतै हुने गरी हिउँले हामीलाई ढाक्यो । तब
त मुटुले ठाउँ छाडीहाल्यो । हिउँ भन्दा चीसो, रगत भन्दा रातो गीतले झस्कायो । लौसीबोट
विष्णु मुस्ताङ्ग जाँदा निमोनिया भई मरेको सम्झ्यौं र चिया होटेलमा प्रवेश गर्‍यौँ ।

चिया होटेलमा अर्को टेबुलमा एकजनाले हाम्रो प्रकृतिउपर गहन अध्ययन गर्नु भएछ । बाह्य
आकृतिमा सुगमबाट दुर्गमिएका हामी तुलनात्मक रूपमा सुकिला देखिन्थ्यौँ । शायद हाम्रो चर्या
पनि दुर्गम बसीरहेका व्यक्तिको जस्तो थिएन होला । त्यसैले हुनसक्छ, हामी चिया पिई सकेर
जुम्ला विस्तार क्याम्पसको सोधनी गरी बाहिरिन लाग्दा निजले हामीलाई "यहाँहरूको घर
कता पर्‍यो होला कुन्नी ?" भनेर प्रश्न तेस्र्याउनु भयो । उहाँको सौहाद्र्रता प्रति कत्ति
पनि संवेदनशील नभै ठाडो पाराले "हाम्रो घर यहाँबाट त पूर्व, तर नेपालको पश्चिममा पर्दछ
याने पश्चिमाञ्चल विकास क्षेत्रको गण्डकी अञ्चलमा पर्ने स्याङ्जा जिल्लामा हाम्रो घर पर्दछ
।" भनेर उत्तर दिइयो । "अनि यता कहाँसम्म त ?" भन्दा पकेटमा ४ रुपैयाँमात्र बाँकी रहेका
हामी टाटकुमार नेपाली भए पनि "रारा हेर्न भनेर आएका एक जना गाउँले साथी यहाँ विस्तार
क्याम्पसमा कार्यरत भएकाले जुम्ला पनि देखिने र साथीलाई पनि भेटिने भन्ने हिसाबले आज
कालीकोटको फुइमहादेवबाट यहाँ आएका हौं" भनी प्रतिउत्तर गर्‍यौँ ।

त्यतिबेला मलाई आफ्नो अहम्प्रति आफैँलाई ग्लानी भइरहेको थियो । तर मनको समस्या जो
कोहीलाई सुनाइरहनु भन्दा दिपेन्द्र नभेटिए उनैको पार्टनरलाई सुनाउँदा भैहाल्ला । आखिर उ
एक्लै पनि त बसेका छैनन् होला जस्ता सोचाइले मनमा घर जमाएको थियो । ती मित्रले पुनः
"विस्तार क्याम्पसमा को हो तपाईंको साथी ?" भनेर सोधनी गर्नुभयो । "दिपेन्द्र" भन्ने
छोटो उत्तर दिएपछि "ए ! दिपेन्द्रजीलाई त मैले पनि चिन्दछु, वहाँ त हिजोसम्म नेपालगञ्ज
जानु भएको फर्किनु भएको थिएन" भन्नुभयो । तब बल्ल राम्रैसँग पुर्पुरोमा हात पुग्यो ।
त्यत्तिका सरोकारवाला मित्रप्रतिको भर्खरको आफ्नो प्रस्तुती आफैँलाई खेदपूर्ण लाग्यो । अब
त हामीसँग रु.४।- मात्र बाँकी थियो । तैपनि "विस्तार क्याम्पस कति टाढा पर्छ होला
कुन्नी ?" भन्ने प्रश्न गर्‍यौँ । "त्यस्तै २०÷२५ मिनेट जति लाग्ला" को उत्तर हात लगाई निज
साथीसँग बिदा भई पुनः हिउँमा होमियो । यस पाली ज्यानको त्यतिका आश लागी रहेको
थिएन । तैपनि चार रुपैयाँले एक रात सुत्न पाए यस्तो चीसोमा एक छाक बरु नखाए पनि मरिने
छैन नै, एकादशी उपास्यौं भनेर पनि चित्त बुझाउँला भन्ठानेर एउटा होटेलमा पसेर, सुतेको कति
लाग्छ भनी सोधनी गरियो । एक बेडको आठ रुपैयाँ भन्ने उत्तरसाथ खाना नखानेलाई सुत्न
पाईंदैन भन्ने जानकारी प्राप्त भयो । अब भने दिपेन्द्रको डेरामा वरिपरि वा एउटै कोठामा
बस्ने साथीहरूले सहयोग गर्लान् भन्ने आशामा विस्तार क्याम्पसतिर लागियो ।

जेहोस् २५ मिनेट जति हिँडेपछि जुम्ला विस्तार क्याम्पसको साइनबोर्ड देखियो । तर बन्द जस्तै
लाग्दथ्यो । हुन पनि पढाइ राम्रोसँग चालु भएको पनि रहेनछ भने समय पनि करिव ५ बजी
सकेको थियो । त्यसैले क्याम्पस बन्दै सरह, पढाइ नहुने केवल कार्यालयमात्र खोल्ने गरेका रहेछन्
। साथी त छैनन् होला नै, तर पनि सोध्न त पर्‍यो नै ठान्दै गेटबाट भित्र छिर्‍यौँ । ३ जना
ठिटाहरू हिउँपातको दृश्यावलोकन गर्दै गफ गरिरहेका रहेछन् । "दिपेन्द्र पौडेल हुनुहुन्छ ?"
भनी प्रश्न गर्‍यौँ । शायद त्यही क्याम्पसमा काम गर्ने पालेहरू रहेछन् क्यारे तिनीहरू ।
त्यतातिर पौडेल, भुर्त्याल, पाण्डेय जस्ता थर हुँदारहेनछन् । त्यसैले ती तीनै जनाले मुखामुख गरे
। कसैले भएको, कसैले नभएको जस्तो व्यहोरा उनीहरूकै भाषामा जनाएजस्तो लाग्दथ्यो ।
अन्त्यमा एकजनाले "अँ ! कोठामै हुनुहुन्छ" भनी उत्तर दिँदो भयो । "कोठा कहाँ पर्छ होला
?" भन्दा "त्यहीं महिला छात्रावासमा त हो नि !" भनेर अर्काले उत्तर दिए । केटा मान्छे
कसरी महिला छात्रावासमा ? जस्तो मनमा लाग्दा लाग्दै "लौ न भाइ त्यहाँसम्म
पुर्‍याइदिनुहोस्" भनी अनुरोध गरियो । तिनीहरूमध्ये एकजना हाम्रो अघि-अघि लाग्दै
हामीलाई पछ््याउने इशारा गरे । हामी पनि उनको पछि-पछि लाग्यौँ । उनले लगेर हामीलाई
दिपेन्द्रको मान्साकोठामा लगेर पसाली दिए । उनलाई धन्यवाद दिई, भान्से भाइलाई
"दिपेन्द्र भित्र भए बोलाइदिनोस्न" भन्यौं । एकछिन पछि पहिलेको उस्तो मान्छ दिपेन्द्र,
अहिले त मोटो घाटो, रातोपीरो, रसिलो तमतमाउँदो अनुहार ! साथी सेतो ऊनीको टोपी,
कालो ओभरकोटको पोशाकमा हातमा दालमोट लिएर टोक्दै-टोक्दै बाहिर निस्के । उनीलाई
भेट्दा त ईश्वरै भेटेको जस्तो भयो । हात मिलाउँदै थुम देवीप्रसाद दाइ पनि यहीं हुनुहुन्छ
भन्दा नभन्दै वहाँ पनि बाहिर आउनु हुँदा त घर बुवामुमालाई भेटे जस्तै भयो । कोठाभित्र गई
हिउँले सेतै भएका कपडा फेरी, आफूले लगाएको ओभरकोट फुकालेर दिँदै राडी ओढी बस्न लगाई
अतिथि सत्कार जस्तै गरे । त्यस सत्कारलाई स्वीकार्दै राडी ओढी अब त मरिंदैन कि ? भन्ने
साहस लिएर खाटमा बस्यौं ।

हिउँपात भएका कारण साथीहरूले ट्यामचरी (कुखुरो) को व्यवस्था मिलाई जाडो मनाउने शुर
गर्नुभएको रहेछ । हामीलाई पनि सहभागिताको लागि अनुरोध गर्दा भर्खरै भात खाने पैसा
समेत नभएर चिन्तित रहेका हामी अहिल्यै त्यस्तो परिकार अगाडि राखेर गफ हाँक्ने भइसक्यौं ।
यो परिवेश सम्झँदा वास्तवमा मानवको शरीर भनेको दुःख र सुखको दोसाँध रहेछ क्यारे जस्तो
लाग्दछ । फेरि उपलब्ध वातावरणमा सजिलै घुलमील गर्न सक्ने हुँदो रहेछ भन्ने अनुभव पनि गरेँ ।
जेहोस् बेलिविस्तारको क्रममा कालीकोटमा भुसालजीलाई छाडेको घडी पैसा तिरी देवीप्रसाद
दाइलाई लिन अनुरोध गरियो । त्यसमा केही पीर मान्नु पर्दैन, (अग्नितिर मुखारित हुँदै) बरु
तिमीलाई जागीर कसरी मिलाउने हो ? (दिपेन्द्रतिर मुखारित हुँदै) कतै कार्यालयमा खाली छ
होला र ? भनी देवीप्रसादले भन्नुभयो । दिपेन्द्रले पनि खै ! खोजी गरौँला क्यारे, तिलकलाई
त मिल्ला नै । त्यस्तो घरपाहीको जागीर छाडी के बुद्धि आयो र यस्तो दुर्गममा आएको त नि
! भन्दा "साथीहरूलाई कल्याण हुन्छ भने" भनेर साइत गरेकोमा भैरहवामा नै बस दुर्घटनामा
परियो, यस्तो दुःख खेप्न लेखेको रहेछ र मर्न पनि मरिएन, घरपाहीको उच्चारण गर्दा पनि
मुटुमा भक्कानो पर्दछ, नगरौँ भो भन्दोभएँ ।

त्यहीं एकजना माध्यमिक विद्यालय निरीक्षक (माविनि) पनि बस्नु हुँदो रहेछ । वहाँसँग
दिपेन्द्रले हाम्रो कुरा बिसाइहाले । माविनिले पनि "भोलि एकपल्ट कार्यालयमा आउनुहोस्,
मबाट हुनसक्ने सहयोग भैहाल्छ नि ! केको वहाँदेखि यति दुःख खेपी यहाँ आएर पनि बाटाखर्च
ऋण गर्ने त कुरै भएन नि ! उसमा पनि आइएस्सी शिक्षकको त नेपालमै खाँचो भएर भारतबाट
आपूर्ति गर्नु परेको छ भने यस्तो दुर्गममा आई पुगेर पनि त्यत्तिकै फर्किने त कुरै भएन नि !"
भन्नुभयो । हामीलाई भने त्यतिबेला जागीरभन्दा पनि बाँचियो अब त बाटाखर्च मागेर पनि
घर उत्रिएला भन्ने सोचाइले ढुक्क बनाएको थियो । दिपेन्द्रले त्यहींको मेशमा खाना खाँदा
रहेछन् । महिला छात्रावास भएकाले बाहिरका धेरै पाहुना बस्नलाई निःषेध गरिएको रहेछ ।
त्यसैले हाम्रो लागि होटेलको व्यवस्था गर्न पुनः बाहिर बजारतिर आयौँ । हिउँको त कुरै
नगारौँ, बर्सीरहेको थियो, तर त्यतिबेला भने त्यहीं बसी रहेका साथीहरूसँग हिँडेकाले ढुक्कसँग
गफ गर्दै हिँडिरहेका थियौँ ।

बजारमा एउटा होटेलमा गई खाने बस्ने बन्दोवस्त मिलाई चिया पियौँ । बिंडीको कुरा गर्दा
दिपेन्द्रले रु.५।- निकाली होटेलमा काम गर्ने केटालाई दिँदै "लौ कान्छा, एक पकेट गैंडा नत्र
आधा पकेट याक चुरोट ल्याइदेऊ, यहाँहरूलाई ज्यादै जाडो भएको छ" भनी अह«ाए । हिउँ बर्सी
रहेकोले सबै दोकान बन्द रहेछन्, पाइएन भन्दै केटो फक्र्याे । "लौ त तपाईंहरूलाई चिया
चुरोटका लागि यो पैसा लिई राख्नुहोस्, म पनि क्याम्पसमै हुन्छु, भोलि बिहान आईहाल्छु,
खान बस्नको पैसाबारे पीर नलिनुहोला म मिलाइहाल्नेछु" भनेर रु.५०।- दिँदा "भो !
अहिलेलाई पैसा चाहिएन" भनेँ । त्यसो भए अहिलेको र भोलि चिया पिएपछि पैसा दिनु भनी
रु.५।- दिई विस्तारा हेर्न तलामा गइयो । त्यसै होटेलमा पोखराका एकजना मुगुमा शिक्षक
काम गर्ने हाल लोकसेवा दिन भनी आएका साथी पनि बस्नु भएको रहेछ । हिउँ बर्सेकोले मन
अत्याउँदै, ज्यानको मायाले गर्दा परीक्षा सकिएर पनि होटेलमा रु.१०।- प्रति छाक र
रु.८।- प्रति बेड तिरेर पनि बस्नु भएको रहेछ । शायद लोकसेवाको माध्यमले होला ती
साथीको र देवीप्रसादजीको परिचय रहेछ । त्यसैले देवीजीले "मुगुमा शिक्षक जागीर पाइन्छ कि
? हेर्नुहोस् न ! हाम्रा साथीहरू दुःख पाउनु भएछ । एकजना त आइएस्सी हुनुहुन्छ, अर्कोचाहीं
भने टेस्टपास योग्यताको हुनुहुन्छ ।" भनी प्रसङ्ग चलाइहाल्नु भयो । उक्त साथीले "ओहो ! मेरै
स्कूलमा पनि एकजना गणित विज्ञानको शिक्षकको दरबन्दी खाली नै छ, सके त्यहीं नभए पनि
मुगुमा त विज्ञान शिक्षक जम्मा तीन जना छन्, फरकै पर्दैन । बरु अर्को साथीलाई भने हालै
स्थानीय बाहेक टेस्टपासलाई शिक्षकमा नियुक्ति नगर्ने भनी परिपत्र गरेकोछ, त्यसैले अलि
\...." भनी उत्तर दिनु भयो । अघि र अहिलेका जागीरका प्रसङ्गले भने फेरि जागीर खाने
मन पल्हाएर आउन थाल्यो । दिपेन्द्रले पनि "त्यसो भए हामी भोलि यहाँ पनि प्रयास गर्छाैं
भएनछ यदि भने तपाईं जाँदाखेरि साथीहरूलाई पनि साथै लानु पर्ला है त !" भनी बिदा भएर
क्याम्पसतिर गए ।

साथीसँग परिचय हुँदा कास्की हंसपुरका स्थायी आवासी चित्रराज न्यौपाने भएको व्यहोरा हात
लाग्यो । सहयोगी प्रकृतिका न्यौपानेजी हाल मुगु जिल्लाको रोवा निम्न माध्यमिक
विद्यालयमा अध्यापन गर्दै हुनुहुँदो रहेछ । भोक लागेको व्यहोरा जनाउँदा न्यौपानेजीले
होटेलवाला कान्छालाई डाकेर सोध्नुहुन्थ्यो । ठण्डी बढी भएकोले आगो मगाई तापेर गफ गर्न
सुरु गर्‍यौँ । त्यहीं फेरि अर्का एकजना गमगढी (मुगुको सदरमुकाम)को प्रहरी कार्यालयमा काम
गर्ने संजीव कुमार गुरुङ्ग पनि बस्दा रहेछन् । उनीसँग मुगुमै सँगै काम गर्ने वीरबहादुर थापा
पनि रहेछन् । यसरी मुगु जाने उनीहरू ३ जना साथीहरूमा हामी २ जना थपिएर ५ जना हुने
भयौँ । तर हिउँ बर्सी रह््यो भने पो हामीलाई समस्या पर्ने भयो भन्ने कुराहरू गर्दै थियौँ
कान्छो खाना पाक्यो भन्दै आयो । भोक लागेकाले कुरा बीचैमा रोकी खाना खान गायौँ ।
खाना खाई सकेपछि पुनः कुराकानी अघि बढे । "बाटो कस्तो छ ? कति समय लाग्छ ?" जस्ता
प्रश्नहरू राखियो । वहाँले "डाँफे लेक काटेर जाने हो भने त बिहानै हिँडे बेलुका पनि पुग्न
सकिन्छ, तर त्यो बाटो खतरा छ । पोहोर परार त्यस लेकमा मान्छे हिउँले पुरिएर मरेका
घटनाहरू छन् । एकजना मुगु मै शिक्षक काम गर्ने, एक हुलाकी पनि मरेको हो रे ! अस्ती हामी
आउँदा पनि कम्मरसम्म आउँथ्यो । हिउँ झन् आज परिरहेछ, त्यहाँबाट त जान सकिंदैन होला, बरु
नाग्मातिरबाट घुम्यो भने त्यो काट्न पर्दैन, तर घुच्ची (डाँफेभन्दा सानो लेक) भने जसै काट्नु
पर्दछ । त्यो पनि खतरै छ ।" भन्नु हुँदा नजाऊँ कि ? जस्तो भयो, तर मुनामदनको श्लोक सम्झें
असल गर्दा झन् बिघ्न परे बाटो मै मरुँला \.... रिनले थोत्रो घरको जग बलियो बनाऊँ ।

उहाँदेखि यतिका कष्टहरू पार गर्दै १०÷१२ दिनतक हिँडियो भने अब २ दिन हिँड्दैमा जागीर
मिल्छ, यहाँ (जुम्ला) जागीरको निधो पनि छैन, फेरि यहाँ पाइएमा ६०% दुर्गम भत्ता रहेछ
भने मुगुमा जागीर पनि पक्का, दुर्गम भत्ता पनि ११०% छ र त्यसैका लागि जाँदा बस
दुर्घटनामा नमरी यति दुःख भोगेर मर्न लेखेको रहेछ भने मरिदिउँला । त्यत्ति हो घर
बुवामुमालाई पीर पर्ने, भाइबहिनी सम्झेर रुनेछन् । अजम्बरी कोही छैन, मर्न आखिर
परिहाल्छ, यामु त्यसरी मर्‍यो र त आखिर सन्तोष मन्नै पर्दोरहेछ भने जिन्दगी के रहेछ र ?
यसरी मनलाई सान्त्वना दिँदै, "त्यसो भए कहिले हिँड्ने त ?" न्यौपानेलाई प्रश्न गरेँ ।
"मौसमले बताउँछ, भोलि सफा भयो भने भोलि नै \....." उत्तर दिनु हुँदा "भोलि त सफा भए
पनि यस्तो हिउँ यहीं परिरहेछ, अझ कति पर्ने हो ? कसरी पो सकिएला र ! भोलि विश्राम
गरी पर्सी बिहानै हिँडे नहोला ?" मैले भनेँ । "त्यसै पनि गर्नु पर्ला" छोटो उत्तर दिनुभयो
। यस्तै सामयिक कुराकानी गरी हामीलाई थकाइको अनुभवले विस्तारातर्फ आकर्षण गर्न थाल्यो
र सुत्ने सल्लाह गरी सबैजना सुत्यौं । तर गुरुङ्ग भन्ने साथी भने त्यतिबेलासम्म पनि आइपुग्नु
भएको थिएन ।

भोलिपल्ट बिहान भयो । मौसम त सफा देखिन्थ्यो, तर एक डेड फिट हिउँ त्यहीं जुम्ला बजारमै
थियो । लेकतिरको त कल्पनै नगरौँ । यस्तोमा जान नसकिने सरसल्लाह गर्दै थियौँ, गुरुङ्ग
आइपुगे । "२७ गते ज्योतिषीहरूले मरिने व्यहोराको भविष्यवाणी गरेकाछन् त्यसैदिन मरौँला,
किन यस्तो हिउँमा हिँडेर मर्ने हैन र !" हास्यमिश्रित पाराले हाम्रो रायमा समर्थन गरे ।
केही क्षणपछि देवीप्रसादजी कालीकोट जान भनी झोलासोला बोकेर हामीसँग बिदा हुन
आउनुभयो । वहासँग जस्तै नीलकण्ठजी (कालीकोटमा भेटिएका भुसालजीका दाजु, नेपाल परिवार
नियोजन संघमा कार्यरत) पनि आउनु भएको थियो । "कालीकोटतिरै जाऊँ भने पनि जाऊँ क्यारे,
नत्र मुगुतिर जानु, त्यहाँ मिले मिली हाल्यो, नमिले यहाँ दिपेन्द्र र नीलकण्ठजीले खोजी गरी
पाइएमा मुुगु आवा. गरिहाल्नु हुनेछ, कालीकोटमा पाइएमा म आवा. गरुँला । तिलकलाई त मुगु
पुगेपछि नपाइने कुरै भएन, तिमी (अग्नितिर मुखारित हुँदै) अलि दिन नआत्तिई बस्नु पर्‍यो"
देवीले भन्दै हुनुहुन्थ्यो । नीलकण्ठले "अग्निको लागि त संभावना कम छ, तैपनि उहाँदेखि दुःख
पाइहालेपछि केही दिन पर्खीहाल्नुहोस्, कतै खाली छ कि कार्यालयतिर । आज म पनि बुझ्छु ।
तिलकजीले भने फुइमहादेवमा नै बस्ने इच्छा छ भने भोलि नै हिँड्नु होस् मसँगै गएर तपाईंलाई तलवै
खान पाउने हिसाबले नियुक्ति दिलाइदिन्छु ।" भन्नु हुँदा मेरो मन मुगुतिर आकर्षित भैसकेको
हुनाले "हात्ति छिर्‍यो, पुच्छर अड्क्यो ! किन? यति हिँडियो, अब कालीकोटको मुखै नहेर्ने बरु
मुगुमै जान्छौँ, त्यहाँ भएनछ भने फेरि \....." भनी उत्तर दिएँ । त्यही व्यहोरा स्वीकार
गर्दै "लौ त ! पछि भेट हुँला, कुनै कार्यालयमा खाली रहेछ भने सोधपुछ गर्नेछु, अहिले अफिस
टाइम पनि भैसक्यो" भनी नीलकण्ठ बिदा हुन लाग्नुभयो । देवीले पनि "लौ त कुरा यही भयो,
नआत्तिनु होला" भनी बिदा हुन खोज्दा मैले "देवीदाइ ! तपाईंले भुसालजीलाई रु.१००।- दिई
घडी आफैँ बाँध्नु होला, हामी भेट हुँदा मिलौंला" भनेको "भो त्यसमा कत्ति पीर नलिनु, लौ त
! म बिदा भएँ" भनी नमस्कारको आदानप्रदान गरी देवीजी कालीकोटतर्फ लाग्नु भयो । हामी
पनि खाना खान लाग्यौँ ।

अग्नि, न्यौपाने र म भई ३ जना खाना खाई सकेर क्याम्पसतिर लाग्यौँ । बाटोमा स्याउ
किनी खाँदै गयौँ । हिउँ जताततै भएकाले बाटोमा हेर्दा पनि आँखा तिर्मिराउँथे । जेहोस्
क्याम्पस पुगियो । दिपेन्द्र कोठैमा रहेछन् । हामी गएपछि कार्यालयतिरै जाऊँ भनी सबैजना
आफिसतिर लाग्यौँ । अफिसमा कुराकानी हुँदा आज विश्राम गरी भोलि जाने भन्ने कुराको निधो
भयो । अफिसको काममा सघाउन मन लागेर मैले केही काममा सघाएँ पनि । अग्नि र न्यौपाने
बाहिर बसी घाम ताप्दै थिए । झण्डै काम सकिएपछि चिया खायौँ । त्यसदिन होटेलमा "चामल
सकिएकोछ, बेलुका खाना खाने व्यवस्था अन्तै मिलाउनु होला" भनी होटेलवालाले भनेकाले
दिपेन्द्रसहित ४ जना बजारतिर लाग्यौँ । भोलिपल्ट गमगढीतिर जाने भएकाले दिपेन्द्रको
कोठामा राखिएका झोलाहरूका साथै दिपेन्द्रका हातमा लगाउने छालाका पञ्जा समते लिएर
बजारतिर निस्केका थियौँ । नीलकण्ठको कार्यालय बाटैमा पर्दो रहेछ र पस्यौं । वहाँ पनि
हामीसँगै बजार हिँड्नु भयो । चोकमा उभिई कुराकानी गर्न थाल्यौँ । नीलकण्ठले दिनमा
सोधपुछ गर्दा कुनै पनि कार्यालयमा नभएको कुरा बताउनु हुँदा "ठीकै छ त्यसमा, बरु पछि पनि
सोध्दै गरौँला, यतिखेरलाई दुवै जना (अग्नि र म) गमगढी जान्छौँ, साथीलाई पनि पाइए
पाइएला नत्र सबैले बाटाखर्च बनाइदिऔंला, साथी घरै जानन्" मैले भनेँ । "बाटाखार्च त
अहिल्यै जान्छु भने पनि हामी छँदैछौँनि ! हैन त ?" भनी नीलकण्ठले दिपेन्द्रलाई भन्नुभयो ।
दिपेन्द्रले "चोकमा के उभिने ? जाऊँ चिया खाऊँ, वहाँहरूले पनि झोलाहरू बिसाउनु हुन्छ" भन्दा
सबैजना होटेलतिर गई चिया पिइयो । हामीले पनि झोला राख्यौं ।

दिपेन्द्रले जिल्ला कार्यालय मुगु, गमगढीमा काम गर्ने जगन्नाथ नाम गरेका साथीलाई हाम्रै
स्थिति उल्लेख गर्दै आर्थिक सहयोग मागे पनि दिनु म पछि मिलाउँला भन्ने व्यहोरा उल्लेख गरी
चिठी लेखे । चिया पिई सकेर होटेलको कोठामा गयौँ । कताबाट यामुको कहानीको प्रसङ्ग
निस्क्यो र मैले उक्त कहानी पढेर सुनाउँदो भएँ । अरू कविताहरू पनि पाठ गर्ने इच्छा हुँदा हुँदै
खाना खान कान्छाले बोलायो । खानाका लागि पहिल्यै दिपेन्द्रले होटेलवालालाई चामल किनी
पकाउनु भनी रु.५०।- लिई राख पछि हिसाब गरौँला भनी दिइसकेका थिए । हामीलाई
बाटाखर्च स्वरूप रु.२००।- उनको कोठामै दिएको कुरा प्रसङ्गमा मिलाउन बिर्सेछु । त्यसकारण
हामी तीन जना (न्यौपाने, अग्नि र म) खाना खान गयौँ । त्यतिबेला पनि साथीहरू
(नीलकण्ठ र दिपेन्द्र) मेरा सम्झनाका पोकाहरू पढ्दै हुनुहुन्थ्यो । खाना खाई सकेर कोठामा
गई मैले गरेका फोटा सङ्कलन पनि हेर्ने अुनरोध दिपेन्द्रले गरेकाले उनीकै हातमा सबै सङ्कलन
सुम्पी दिएपछि सबै एक-एक गरी हेर्दै तत्कालका क्षणहरूको सम्झना गर्न थाले । फोटाहरू हेरी
सक्दा अँध्यारो पनि भइसक्न लागेको थियो ।

"लौ त ! हामीहरू अब बिदा होऊँं, बरु लेकमा हिउँ चढ्दा कि नाङ्गो खुट्टाले, कि थोत्रा
झुम्राहरू जुत्तामा बाँधेर हिँड्नु होला । त्यसले चिप्लिन र लड्नबाट जोगाउँछ । अरू केही
समस्या परे तु. आवा. गर्नु हामी छँदैछौँ। राम्रोसँग जानु होला । अहिले हामी बिदा हुन्छौँ
।" भन्दै नीलकण्ठजी उठ्दा दिपेन्द्रले पनि "पैसा चाहिए पनि उही जगन्नाथसँग मागे पनि
हुन्छ, पक्कै दिनेछन्, सहयोगी प्रकृतिका साथी छन्, नत्र पनि आवा. गर्नु है !" भनी
नीलकण्ठजीलाई समर्थन गर्दै उठे । हामी पनि "लौ त नि !" भन्दै हात मिलाई शुभरात्रिको
अभिवादनमा बिदाइ गर्‍यौँ । त्यसपछि हिउँको चीसो चुहेर चिसिएको विस्तारा बनाई हामी
तीन जना सुत्ने तरखर गर्दा सञ्जीव गुरुङ्ग पनि अइपुगे । उनले सुत्दै अनेक रहर लाग्दा र
हास्याव्यङ्गपूर्ण कहानीहरू सुनाई हँसाउँदै थिए । त्यत्तिकैमा निन्द्रदेवीले काखमा लिइछन्,
निदाएको थाहा पाइएन । भोलिपल्ट उज्ज्यालो भएपछि उठेर नित्यकर्म सम्पन्न गरी हिँड्ने
तरखर गरियो । होटेलमा हिसाब-किताब दिपेन्द्रले नै गर्नेछन् भनी सब अभिभारा दिपेन्द्रको
थाप्लोमा राखी हामी उम्क्यौं । अरू साथीहरूले पनि आ-आफ्नोे हिसाब गरेपछि त्यहाँबाट
होटेलवालासँग बिदा भई वीर थापा साथीको कोठातिर हिँड्यौँ । थापा उठेका पनि रहेनछन्,
हामी गएपछि उठे, तर यताउता के-के गर्न थाले, अलि ढिलो गरेकाले हामी चोकमा गई उनलाई
पख्र्याैं । धेरैबेरपछि थापा पनि आए र नाग्मतिर साइत गर्‍यौँ ।

अलिकति हिँडेपछि फेरि दुबैजना प्रहरी बन्धुहरू एउटा घरमा पसे । केहीछिन पर्खिंदा पनि
नआएपछि हामी तीनजना विस्तार-विस्तार अघि बढ्यौँ । न्यौपाने भन्दै हुनुहुन्थ्यो "हिउँमा
केही भयो भने पनि प्रहरी अलि छिटा-छरिता हुन्छन् र हामीले पनि केही सहयोग पाउँला
भनेको, के-के गर्न थाले कुन्नी मित्रहरूले ? आए राम्रै भयो, नआए पनि ठीकै छ ।" तब अग्निले
भने "मर्नै लेखेको रहेछ भने मरौँला क्यारे नत्र तीनजना भएपछि गई हालिन्छ नि !" यस्तै
कुराकानी गर्दै हिँड्यौँ । आखिर तिनीहरूले पनि हामीलाई भेटाए । वरिपरि हिउँ-हिउँ थियो
। बाटो पनि चिप्लो थियो । हिउँको चीसोले हातखुट्टामात्र हैन शरीरै कठाङ्ग्रिएको थियो
। तैपनि सबैको सारमा म हिँडिरहेको थिएँ । लाम्रा हुँदै १०:३० बजे तातोपानी पुगियो र
खाना खाने व्यवस्था मिलाइयो । त्यसदिन अग्निले दाह«ी फाल्छु भनी दाह«ी काट्न थाले ।
भात खाई सकेपछि होटेलवालाले "नाग्मा घुम्नुभन्दा त यस्ता उमेरका मान्ठा भएपछि
मब्लालेकतिरबाटै गयो भने हुन्छ । त्यताबाट पनि बाटो खुल्याको छ" भन्दा सबैले उपयुक्तै ठानेर
त्यतैतिरको उकालो लाग्यौँ । दिउँसोभरि हिउँले भरिएको लेखमा लड्दै-पड्दै चियासम्म पनि
पिउन नपाई हिँडियो । त्यो लेकलाई मुब्लाकाँध लेक भन्दारहेछन् । त्यसपछि मुब्लागाउँ हुँदै
लिही भन्ने गाउँमा पुग्दा साँझको ५:३० बजिसकेको थियो । दिउँसोभरि केही खान नपाएकाले
भोक पनि लागेको थियो, त्यत्ति हो र ! थकाइको अनुभव पनि हुन थालेकोले "यहीं बसौ कि
?" भनी मैले उच्चारण गर्दा साथीहरूले समय छ भन्दै हुनुहुन्थ्यो ।

संयोग एकजना स्थानीय मानिस भेटिए । उनले "यहाँभन्दा पल्लो नरकोट भन्ने गाउँमा बस्ने खाने
राम्रो व्यवस्था छ" भनेपछि सबैले वहीं जाने व्यहोरामा मतैक्यता जाहेर गरी अग्नि र गुरुङ्ग
साथीहरू हिँडिहाले । म भने न्यौपानेलाई "मित्र उनीहरू गई व्यवस्था मिलाउँछन्, हामी
आरामसँग हिँडौं, थकाइ र भोक पनि अति लागेर आयो" भन्दै थिए उनी पनि "हुन्छ-हुन्छ" भनी
थापा साथी समेत हामी ३ जना साथीहरू पछि-पछि हिँड्यौँ । अग्नि र गुरुङ्ग साथीहरू
खोलाको बाटो गएछन् । त्यो बाटो फेरो रहेछ र उनीहरू हामीभन्दा पछि गाउँमा पुगे । जेहोस्
गाउँमा पुगेपछि खाने बस्ने व्यवस्थाका लागि सोधनी सुरु गरियो । दुःखको कुरा, हरेकजसो
घरहरूमा भोटेजस्ता लाग्ने कुकुरहरू रहेछन् । हामी नौला व्यक्तिको गाउँ प्रवेशले सबै एकैस्वरले
भुक्न थाले । टोक्न आउलान् कि भन्ने सन्त्रस्ततालाई आफूहरू हतियारले सुसज्जित हुन कड्कुरोबाट
दाउरा निकाल्न खोज्थ्यौं, तर गाउँले आइमाइहरूले (साथीहरूका अनुसार, अग्नि र म नयाँ
भएकोले बुझ्दैनथ्यौं) "को भएउ त दाउडा लिने, छराकी जोइ राँडी केलाई भइन होली ? छराको
धड्काउनु-फड्काउनु केलाई परेन होला ?\....." जस्ता गालीहरू गर्दथे । तैपनि "बास पाइएला
हजुर ?" भनी सोध्दा "काँका भएउ त ? क्यान्नु हाम्रा एइथा नाना घर, धाइ बइने छियौ र
हामी जोइमात्तै छौं, लोग्ने हवै हाट बाइगए \...." जस्ता उत्तर पाइन्थ्यो । एउटा गाउँ
पुरै घुमियो । साँझ झमक्क परिसकेको थियो, बाटो हिलो थियो, दिउँसोभर बिदो भएको हिउँ
पुनः बर्सन सुरु भएको थियो, हरे ईश्वर ! मनमा जप्दै हिँडेका थियौँ । एकजनाले "यो गाउँका
मान्छे पनि ठीक छैनन् हजुर, घर पनि तपाईंहरू बस्नेजस्ता ठूला र सफा पनि नाइ, पल्लो
गाउँमा प्रधानपञ्चको घर पर्दछ, गाउँका घरहरू पनि ठूला छन्, पल्लो गाउँमा गए सजिलो
होला \...." भने ।

त्यसपछि "त्यसो भए प्रधानपञ्चकै घरमा बस्ने आज" भनी पल्लो गाउँतिर लाग्यौँ ।
प्रधानपञ्चको घर सोध्दै उनैकोमा पुगेपछि "प्रधानजी हुनुहुन्न ?" भनी सोधनी गरियो ।
हातमा सल्लाको चिराग समातेकी प्रधानकी श्रीमती बाहिर निस्केर "नाई त ! केलाई सोधेऊ
?" भन्दा "बास बस्नलाई हो" भनियो । प्रधानको घर गाउँको करिव सिरानमा पर्ने हुनाले
गाउँको तलतिरका घरहरूमा बास सोध्ने काम पनि गरिको थिएन । प्रधान्नीले पुनः "हवी
धम्मवीरको घर छ, उनी अध्यक्ष हुन् । उनैकोमा जाऊ । न्या प्रध्धान नाई । क्यारुँ त !"
भनेपछि हामी फेरि धर्मवीर अध्यक्षको घरतर्फ लाग्यौँ । उनको घरमा पुग्दा उनी घरमा
रहेनछन् । अध्यक्ष हाट गएका रहेछन्, पेटमा भोक लागेको छ, बाहिर चीसो बढी रहेकोछ,
अँध्यारोले आफ्नो साम्राज्य फैलाएकोछ तापनि साहसी बन्दै अन्य घरतर्फ लागियो । संयोग
एकजना काठ्माण्डौ, पोखरातिर पनि गएका, गोर्खाली कुरा पनि बुझ्ने व्यक्तिसँग भेट भयो ।
"मेरो पनि पूरानो घरमा त बस्ने ठाउँ नाई । हवी (माथि) नयाँ घर लगाउँदै गरेकोछु ।
सकिएको त छैन । तपाईंहरू प्रदेशी मान्छे अँध्यारो पनि भैसक्यो । कि त्यहीं गएर बसौँ ?"
भनी आफ्नो सहयोगी भावना पोख्दा भए । हामी पनि ईश्वरै भेटेजस्तो गरेर उनीको पछि-पछि
लाग्यौँ ।

नयाँ घर बनाएको रहेछ, राम्रोसँग माटोले छापेको पनि रहेनछ, हिउँ पग्लिएर बलिन्धारा
पानी चुहिँदोरहेछ, बस्ने गरेको पनि रहेनछ, तर सल्लाको पात (सल्लीपुर) भने ओच्छ्याएको रहेछ
। त्यसै घरमा लगेर बस्ने कुरा गर्दा पनि धन्यवाद दिन करै लाग्यो । काँचा सल्लाका दाउरा
जम्मा पारी आगो बालिदिँदा त भोक पनि बिर्सिएको थियो, तर बीच-बीचमा पानी चुहिँदा
भने आङ जिरिङ्ग भएर आउँथ्यो । न्यौपाने साथीले भने त्यस घरमा आउनुभन्दा पहिल्यै पानी
पियास लागेको कुरा गर्दै थिए विचरा !, तर पानी पनि खान पाएका थिएनन् । आगोले तताई
सकेपछि बल्ल पेटमा भोकको राँको दन्कन थाल्यो । "लौ बस्ने व्यवस्था मिलाई दिनु भएकोमा
धन्यवाद ! अब फेरि जे पाइन्छ त्यही चीजको खाने व्यवस्था मिलाई दिनु भएमा ज्यादै धर्म
मिल्ने थियो ।" मैले भनेँ । "खै ! चामल त यस्तो दिन कसैकोमा पनि पाउने कुरै भएन, मेरो
घरमा त धुलोसम्म पनि छैन, वल्तिर-पल्तिर के पो छ ?" उनले भन्दा "पैसा लगेर जसरी भएपनि
किनेर जे पाइन्छ ल्याइदिनु पर्‍यो । बरु मानाको कति पैसा लाग्छ होला ?" भनियो । मैले
"पैसा जति चाहिए पनि लैजानुहोस्, तर रोटी पनि पकाई ल्याइदिनु पर्‍यो" भन्दा "आटाको
रु.२।- र कोदेको रु.२।५० कुरुवाको भन्दछन्" भनेपछि मैले मनमन सोचें कोदाको रोटीभन्दा त
आटा (मकैको चामल)का रोटी जाति होला, तर झन् कोदाकोभन्दा पनि सस्तो किन होला ?
जेहोस् "हामीलाई कति कुरुवा चाहिएला भन्दै मैले रु.१०।- पहिला झिकेर दिई हालेपछि पाँच
जनालाई पाँचै कुरुवा लाग्छ भन्ने प्रसङ्ग चलेकाले पुनः रु.२।- र रु.१।- का नोट थपिदिई
यथासक्य चाँडो ल्याइदिनु होला" भनी पठायौँ ।

कोठा पनि नयाँ घरको थियो, कार्पेटको रूपमा सल्लीपुर थियो, हिटरको रूपमा सल्लाको
आगोले ध्वाँसो फिंजाइरहेको थियो, त्यस्तो कोठामा ५ जना मित्रहरू सुनसानसँग आफ्नै धुनमा
आगो तापिरहेका थिए । सञ्जीवले भने रेडियो बजाई त्यसैमा मख्ख भएजस्तो लाग्दथ्यो, तर अरू
साथीहरूको परिकल्पना मलाई त बिल्कुलै थाहा नभए पनि मैले भने मेरो मनमा यस्तो कल्पना
गरेको थिएँ "कस्तो कर्म रहेछ नि ईश्वर ! शायद यस्तै दुःख पर्छ भन्ने थाहा पाएको भए अवश्य
आउने थिइन । अहिले घरमा बुवामुमा, भाइबैनी के गर्दै हुनुहोला ? घर छँदा यस्तो दिन पर्‍यो
भने कस्तरी रमाइलोसँग बिताइन्थ्यो । लुकेर (बुवामुमाले नदेख्ने गरी) चुरोटादि खाई
सिरकभित्र गुजुल्टिएर त्यस्तो विस्तारामा सुती रहन्थें । मुमाले खाना खान आऊ भन्दा पनि
भोकै बिर्सने गरी सुतेकाले उठेर जान पनि हिक लाग्दथ्यो, तर आजको रात कसरी विताउने
होला ? सुत्ने केही पाइएला कि यस्तै गरी रात फाल्ने होला ? बरु जे भएपनि जुम्लाबाटै
फर्किएको भए त यस्तो दुःख पाइने थिएन होला नि !\...\...." र स्तब्धतालाई चिर्दै
सबैलाई प्रश्न गरेँ "हैन साथी हो ! रोटी पनि कति बेला ल्याउने होला ? भोक त असाध्यै
लागेर आयो । फेरि सुत्ने के ओढेर हो ?" "खान पाए त सुत्न बरु \...." न्यौपानेले भन्थे ।
"रोटा खाएपछि यहीं सुत्ने त हो नि ! तिमीलाई सुत्न विस्ताराको बन्दोवस्त कसले गरिदिन्छ
र ?" अरू साथीहरूले भन्दथे । फेरि केही क्षण कोठा सुनसान भयो । हुन पनि दन्त्यकथाको
शिशिर बसन्तको कथामा जस्तै (बसन्तले दाजु आउलान् आगो ल्याउलान् भनी विचरा बसन्तले
झिंजामिटा समेलेर पर्खी रहे. भनी अन्कण्टार जङ्गलमा लगेर दुई दाजुभाइलाई छाड्दाको राती
शिशिरको प्रतीक्षा गरेजस्तै) हामी पनि ती व्यक्तिको प्रतीक्षा बहुत व्यग्रताकासाथ गर्न
विवश थियौँ । "हैन त्यसले त पैसा पनि लग्यो, ल्याउने पनि भएन, जुम्लीलाई पहिल्यै पैसा
नदिनु पर्ने हो" भनी साथीहरूले कुरा गर्न थाल्नुभयो । तब "के गरु ? मलाई त पैसा पहिल्यै
दिएमा नै चाँडै ल्याइदेलान् भन्ठानेर दिएको हुँ । त्यो नै गल्ती भयो भने मात्रै, नत्र केहीक्षण
पछि पक्कै ल्याउलान् नि !" (मन-मन साँच्चै त्यो मान्छेले ठगेकै त हैन ? भन्ने प्रश्न
उब्जँदा-उब्जँदै) भनेर मैले भनेँ । नभन्दै त्यसको केही समयपछि २५ वटा जौ (त्यहाँको भाषामा
आटा)का रोटी एउटा छाप्री(सानो डाली)मा ल्याएर हाम्रो माझ राखिदिँदा भए । हातमा
एउटा चरेसको कचौरामा अगेनाको आगोको उज्ज्यालोमा गोलभेंडाको चटनीजस्तो देखिने रातो
वस्तु र पछाडि बोकेको काठको ठेकी बिसाए । "धन्य ईश्वर ! गोलभेंडाको चटनीसँग मकैको
रोटी यस्तो (ढुङ्गा खाउँ कि माटो खाऊँ जस्तो) भोकमा मोहीसँग खाने चाँजो मिलाइदियौँ "
भन्ठान्दै ५ जनालाई भाइअंश लगाउँदा हरेकको भागमा परेका ५÷५ वटा रोटीहरू खान सुरु
गरियो । तर अफसोच ! कचौराको गोलभेंडाको अचार नभै नून खुर्सानी रहेछ भने काठको ठेकीको
हिउँ पगालेको (पिउनका लागि) पानी रहेछ । पुनः ईश्वरलाई व्यङ्गात्मक स्यावासी दिन मन
लाग्यो - मनमन ।

खाइसकेपछि पानी माग्दा घरको दृश्यहरू झझल्किए "ओहो ! घर पनि खाना खाएपछि पानी
पिउँथेँ, कुनैदिन नजिकमा पानी रहेनछ भने मुमाले बैनीहरूलाई हप्काउँदै दाजुले पानी खान्छ भन्ने
जानेपछि सधैँ ल्याएर राखी दिनु पर्दैन ? दिनदिनै दाइलाई पानी ल्याइदेवो भन्नु पर्दछ
?भन्नुहुन्थ्यो । फेरि कहिलेकाहीं रोटी खानु परे, बाबु ! दिउँसोभरि घाँटी सुकाएका आज यस्तो
खान्की भयो (जसमा दूध, घीउ त हुन्थ्यो नै) भात पकाऊँ कि ? भन्दै नभए सिरौँला, चिउरा
दूध चिनीमा भिजाई खान दिँदा पनि सन्तोषभन्दा बढी हुँदो थिएन र यस्तो दुःखमा डोरिएको
हैन त ? हिँ\....! भाग्य पनि कस्तो रहेछ ? आफैँले आपैंmलाई प्रश्न गर्थे । फेरि कहिलेकाहीं
स्कूलबाट चाँडै फर्किंदा, अर्नी खान मन लाग्दा मुमा भोक लाग्यो भन्दा चिउरा सिरौँला छैनन्
क्यारे के गर्दिऊँ त नि ! कि रोटी खान्छौ ? भन्दा घियैघिउ गरी पकाइदिनोस् अनि
निउवाको अचारसँग र दूधसग खाँला भनेपछि पकाइदिनुभए पनि एक रोटीभन्दा खान सक्दैनथेँ भने
आज दूध घीउको त कुरै छाडौं, नून खुर्सानी र पानीसँग पनि भाइहिस्सामा परेका ५ वटा रोटी
खाई सल्लीपुरको डसनामा सुत्नु पर्ने भयो नि ! हे ईश्वर÷भगवान, भोक मीठो कि भोजन मीठो
भनेको यस्तै होला ! \... " पानी पिइसकेपछि यस्तै व्यहोराले मनमा घर जमाए । अरू
साथीहरू भने "भोक लागेको बेलामा सातु खाएको हातले गालामा हाने त भोक मर्छ भन्छन्,
त्यसमा पनि ५ रोटी खाइयो, भोकै सुत्नु पर्ने हो कि भन्ने डर लागेको थियो" भन्दै खुसीले
आगो सज्दै तापेका थिए । केही समयपछि सुत्ने तरखर भयो, विचराले तैपनि एक फाटेको भएपनि
फेरुवा (बाख्रको ऊनबाट बनाइएको काम्लो) ल्याइदिए । त्यसैमा केही नओढी साथीहरूबीच फेरि
उही दन्त्यकथाको सत्तलसिंह राजाको कथामा जस्तै सबैजना पालो बाँधेर सुत्यौं । जसोतसो रात
बिताइयो । वीर बहादुरको आगो सज्ने र साथीहरूले खुट्टा आगोमा ल्याउँछन् कि भनी हेर्ने
पालोमा उनी स्वयं पनि झकाएछन् क्यारे ! खुट्टा काट्ठिएको भएर आगाको तातोतिर लाँदा
विचरा सञ्जीव गुरुङ्ग साथीको एउटा जुत्ताको तलुवा अलिकति डढ्न पुगेछ । धन्न खुट्टै डढेनछ ।

बिहान उज्ज्यालो भयो । हिउँ बर्सी रहेको थियो । बेलुका त त्यस्तोसँग बिताइयो भने झन्
बिहान पनि त्यही बस्यो भने त \... सोचेर सबैजना उठेर हिउँमा भिज्दै त्यहाँबाट हिँडियो ।
जेजस्तो भएपनि आरामका लागि विस्तारामा सुताएको शरीरलाई एकाएक हिउँको चीसोमा
होम्दा अवर्णनीय पीडाबोध भइरहेको थियो - शायद सबैलाई । जेहोस्, हरे ईश्वर ! भन्दै
हिउँको चीसो सिरेटोमा भोक प्यासलाई लात मार्दै चुपचाप हिँडिरहेका थियौँ । ढापा भन्ने
ठाउँमा पुगियो । मेरो मनमा भने अब त भात खान पाइने भयो जस्तो लागेको थियो । गुरुङ्ग
साथी भने बेलुका जुत्तालाई आगोले खाइदिएको झोकले हो कि ? अघि-अघि बढिरहेका थिए ।
तापनि अरू ४ जनाका लागि खानाको खोजी गर्‍यौँ, तर अफसोच ! कुनै घरमा पनि खाने चीज
पाइएन र भोकै पेट लिएर निराश हुँदै पुनः बाटो लाग्यौँ । त्यहाँबाट भने थापा साथीले पनि
हामीलाई पछि नै छाडी गुरुङ्ग साथीलाई भेट्टाई सकेका थिए । हामी तीन जना पनि सँगै-सँगै
अघि बढिरहेका थियौँ, दुःखका गथासोग गर्दै । आधी घण्टा जति हिँडेपछि सञ्जेल गाउँ भन्ने
ठाउँमा पुगियो । त्यहाँ पनि खाना खाने प्रबन्धका लागि सोध्दै हिँड्दा एकजनाले "तिम्मा
हाते नाइ क्या ? अगेरै बाइगए, खर्च लिने भन्दाछिया । हामी हप्पै ५ जना छौँभन्दाछिया"
भन्दा अलि साहसी बन्दै अघि बढ्यौँ । साथीहरू एकजनाको घरमा पुगेर बसेका रहेछन्, तर
खानाको बन्दोवस्त भने गरेका रहेनछन् । किनभने त्यहाँ खाना खाएको एकजनाको रु.१२।-
भनेकाले हाम्रो लागि समेत खानाको अर्डर गर्न सकेका रहेनछन् । हामी पुगेपछि एकजनाको
रु.१०।- को दर कवुल गरी खाना पकाउने आदेश दिएर थकाइ मार्न थालियो । एकाध घण्टापछि
भात पाक्यो भन्ने खबर पाएपछि सबै जना खाना खान गयौँ । उही नाग्ममा जस्तो रातो
चामलको भात थियो, तरकारी पनि नौलै थियो - नाम त्यसको असुरो रहेछ, हाम्रो ठाउँतिर
असुरो भनेको बान्नो÷पर्खालमा बारका खाँतिर र हरियो मलको रूपमा प्रयोग गरिने वनस्पति
विशेष भएकाले नाम सुन्दै मलाई दिग्दिग लाग्न थाल्यो । फेरि अर्को तरकारी थियो - कद्दु
अर्थात् फर्सी जुन मलाई मन पर्दैनथ्यो । त्यसैले मलाई घरको दूध घीउको सम्झना आयो र
दुई-चार गासभन्दा निल्न कठिन भएको थियो । तर अरू साथीहरूले भने आज्जसोको भोकको झोकले
होला राम्रैसँग लड्काएका थिए । जेहोस् खाना खाई सकेपछि चुठ्न उठ्दा "दे हामी हञ्जेल बामन
भयौँ देखेनौ, तिम्मा जुठा भाँडा माझौंला क्या ? तिमी नै माझ्न पड्ने हो \..." भनेपछि सो
भाषाका पारखी साथीहरूले थाल कचौरा आफैँ माझ्नु पर्ने व्यहोरा जनाएकाले सबैले आ-आफ्ना
खाएका भाँडाहरू माझ्यौं । जुठा थालहरू समेत आफैँले माझेर पनि एकजनाको रु.१०।- का दरले
पैसा तिरी त्यहाँबाट अघि बढियो ।

हामीले बिसाइ मारे पनि मेघले भने बिसाएको थिएन उल्टै हामी हिँड्ने बाटोतिर रफ्तार
बढाउँदै अघि लागेको थियो । तैपनि त्यही मेघमा रुझ्दै-रुझ्दै सिंजाखोलाको तीरतीरै बरुवाल
भन्ने गाउँ हुँदै हार्सिजाको पहराको खतरामा पुग्यौँ । त्यहाँ न्यौपाने र मैले जुत्ता पनि
फुकालेर मोजामात्रले हिउँमा हिँडेको सम्झिंदा अहिले पनि जीउ सिरिङ्ग भएर आउँछ । सो
ठाउँमा गुरुङ्ग र थापा बन्धुहरू हामीभन्दा अघि नै गइसकेकोले हामी ३ जनामात्र थियौँ ।
जेहोस् जीवनको पहिलो खतरा मोल्दै, बीच-बीचमा ओत बस्दै हामी करिव ४ बजेतिर चौथा भन्ने
ठाउँमा पुगेर बास बसियो । पहराको ओडारमा घर बनाएर होटेल चलाइएको सो ठाउँमा पुगेपछि
हाम्रा अरू २ जना साथीहरू पनि त्यहीं पुगेर हाम्रो प्रतीक्षा गरेका रहेछन् र सबैजना साथै
भइयो । मैले "धन्न मरिएन" भन्दा गुरुङ्ग साथीले "यस्तोमा हिँडेर त मरिंदैन, मर्ने भनेको त
२७ गतेमात्रै हो । त्यसैले आज झरी मनाऊँ" भन्ने प्रस्ताव राखे । सर्वसम्मतिबाट उक्त प्रस्ताव
पारित भएपछि खसीको (?) सपेटा किनी ठण्डी मनाएऊँ । घरिघरि मैले घरको कुरा गर्थें,
त्यसबेला गुरुङ्गले "प्रदेश लागेको छोराले पनि घर सम्झन हुन्छ ? हुन्न । तपाईंले सम्झी राख्ने
हुनले त अहिलेसम्म ठेगान लागेको छैन, उल्टै दिमाग बोरमात्र हुन्छ । त्यसैले घर \...." भन्दै
मलाई शान्त पारेको अद्यावधि सम्झिंदैछु । रमाइलो गर्दागर्दै खाना पाक्यो र खाना खाइयो
। त्यसपछि अग्नि र म एउटा घर÷कोठामा र अरू तीनजना साथीहरू अर्को कोठामा सुत्ने
व्यवस्था साहुजीले गरे बमोजिम सुतियो । त्यसदिन भने सुत्न पनि राम्रो ठाउँ थियो, त्यसमा
पनि ठण्डी मनाएको दिन हुनाले बडा आनन्दसँग निदाइयो ।

भोलिपल्ट उज्ज्यालो भएपछि उठेर बाहिर हेर्दा हामीले रातभर थकाइ मारे पनि हिउँ भने
आफ्नो ज्यानको आसमारेर आकाशदेखि धर्तीमा हाम फालिरहेको थियो । त्यसैले ठण्डीको वयान
गरी साध्य थिएन भने हिउँको खातको गहिराइ कति हुँदो हो भन्ने अड्कल गर्न सकिरहेको थिइन
। तैपनि सबै साथीहरू बिहानको खाना त्यहीं खाएर जसै जाने हो भन्दथे, तर मेरो मन भने
भयभीत थियो । करिव ९ बजेतिर साहुजीले खाना पाक्यो भनी जानकारी दिएपछि सबैजनाले
खाना खाइयो । सबै हिसाब गर्दा भुक्तानीको असफलताले छोइ हाल्यो । न्यौपानेजीले ऊनीका
मोजाको सोधनी गर्दा दुईजोर ठूला र एकजोर साना साइजका छन् भन्ने जानकारी भएपछि
सबैभन्दा ठूला एकजोर मैले र एकजोर न्यौपानेजीले अनि साना एकजोर थापाजीले लियौँ । सबै
जम्मा गर्दा २८५।- बाँकी लाग्यो । जसमध्ये अग्नि, म र न्यौपानेका नाउँको रु.१००।-
न्यौपाने जिम्मा र गुरुङ्ग, थापाजीका नाउँमा रु.१८५।- बाँकी राख्न साहुजीलाई भनी (पहिले
आएका साथीहरूले साहुजी चिनेका हुनाले) भगवानलाई पुकार्दै यात्रा अघि बढाइयो ।

घुँडामुनिसम्म नयाँ ऊनीका मोजाहरू धागोले कसेर तेञ्जिङ्ग नोर्गेलाई सम्झँदै होटेलवालासँग बिदा
भई बर्सिरहेको हिउँमा होमिइयो । त्यही पल्तिरको होटेलमा मुगुको सेरावाडामा सँगै बास
बसेर गथासोग गरेका गुल्मीका दुईजना खरेल साथीहरू बसेका रहेछन् । तिनीहरू नाग्मका एकजना
मुगु त्रिप स्कूलमा काम गर्ने साथीको सहयोगबाट मुगुको साइत गरेका रहेछन् र हिजो बेलुका
नाग्मबाट त्यहाँ आई बास बसेका रहेछन् । उनीहरूसँग मुगुमै कार्यरत अर्को एक जना शाही
नेपाली सैनिक पनि रहेछन् । यसरी हामी ५ जना र उनीहरू ४ जना गरी जम्मा ९ जनाको
पल्टन भएको हुँदा अलि साहास बढ्यो । जेहोस् सवैजनाले घुच्ची भन्ने खतरा लेक काट्न पयरहरू
अघि बढाइयो । हिउँ बर्सिरहेको थियो । त्यहीं नै हिउँ घुँडा-घुँडासम्म आउँथ्यो । हात खुट्टा
चीसोले कठाङ्ग्रिएर आफ्नो अर्काको छुट््याउन मुस्किल पर्दथ्यो । र पनि सबैको सहारामा म
पनि टोलीको बीचमा हिँडिरहेको थिएँ - घर बुवामुमा भाइबैनीको माया ममता, प्यार, स्नेह
सम्झँदै । चीसो सिरेठोले आफ्नो वेग बढाउँदै थियो । हामीले पनि एक घण्टा जति वेग बढाएपछि
भुल्भुले भन्ने ठाउँमा पुग्यौँ । त्यहाँको एक होटेलमा पसेर आगो तापियो । त्यतिबेला कल्पना
गरेको लोकगीत (घर सम्झी रुन्छु, हृदय जलाई, कुन दशाले डोर्‍याए हो मलाई) को झझल्को अझै
लागिरहन्छ ।

हामीले बिसाइ मारे पनि हिउँलाई थकाइ लागेको थिएन । त्यही होटेलमा एकजना मुगु र
त्यहाँको हुलाक चलाउने हुलाकी व्यक्ति रहेछन् । उनी लेक चढ्न, बाटो फोर्न नसक्ने भई हुलाकै
ठप गरी त्यहीं बसेका रहेछन् । त्यो व्यहोरा थाहा लागेपछि झन् मलाई आफ्नै मनले अगाडि
नजाने आज्ञा गर्न थाल्यो । सो व्यहोरा मैले सबैलाई "भो जानाजान बाघको मुखमा हात
नहालौं, बाटो फोरेकै नभएको कारण र हिउँ परिरहेको कारण हुलाक समेत रोकिएको रहेछ, झन्
हामी कहिल्यै हिउँमा नहिँडेका व्यक्ति, कसरी पो पार लाग्न सकिएला र !" भन्दा "आज नगए
त अब अरू एक हफ्ता यही बसे हुन्छ, जान त जाने नै हो" अरू साथीहरूले भन्दा भन्दै हुलाकी
बड्डाले "धेरै नै छौ, जाने भए गइहाल, पछि फेरि हुरी चल्छ अनि पार गर्न गाह्रो पर्दछ"
भन्ने सल्लाह दिए । त्यसपछि सबैजना जराजुरुक्कै उठेर आ-आफ्नो झोला बोकी हाले । म पनि
एक्लै त्यहाँ बस्ने कुरै भएन, पैसा पनि छैन, फेरि भोलिपर्सीपल्ट एक्लै जानै पर्दछ, त्यसैले झोला
बोकी "हे ईश्वर ! लौ तिम्रै एकमात्र सहारा" मन-मन जप्दै त्यस हुलमा म पनि मिसिएँ ।
हिउँले त आफ्नो ज्यानको परवाह नगरी आकाशदेखि आँखा चिम्लेर तँ छाड् म छाड् गरी पृथ्वीतिर
फाल हाल्दै थियो । केही बेर हिँडेपछि दुईजना मुगाल (भोटेदाइ) मुगुतिरबाट डोका बोकेर
आउँदा रहेछन् । तब त मेरो मनमा अब त बाटो फोरे हुनन्, यी हिँडेको बाटोमा त कसरी पो
मरिएला र जस्तो कल्पनाले सान्त्वना दिन थाल्यो । एकजना साथीले "कस्तो छ जानलाई ?
मर्न त मरिंदैन ?" भनी ती दुईजनालाई भन्दा "मर्न पनि बेर छैन" भन्ने छोटो उत्तर दिएर
उनीहरू आफ्नो बाटो लागे । म त झन् झसङ्ग भएँ - ओहो ! बस दुर्घटनामा नै मरेको भए त
यतिका दुःख भोग्नु पर्ने त थिएन नि ! यो पुर्पुरोमा कस्तो दुःख लेखेको रहेछ ए\...! फेरि
मनमा अब्राहम लिङ्कनको नाउँमा बालकृष्ण सम (?)ले लेखेको उक्ति सम्झें - "दुखीको घरमा
मात्र तेरो बास हुने भए, हे ईश्वर दया राखी मलाई अझ दुःख दे" र म पनि ईश्वरलाई त्यसै
भन्न थालेँ । मनमा यस्ता तर्कना भएपनि पाइलो त चाली रहेको थिएँ । त्यतिबेलासम्म
तिर्पका सर र सैनिक साथीले बाटो फोर्दै थिए । सबै जना घुच्ची लेकको उकालो चढ्दै थियौँ ।

हिउँ कति भनेर त साध्यै थिएन । कम्मरभन्दा माथिसम्म हिउँ थियो, त्यहाँभन्दा माथि फेरि
हिउँ बर्सिरहेको थियो, जसले विविध रङ्गका कपडाहरूलाई एउटै सेतो रङ्गमा बदली सकेको
थियो । न्यौपाने साथी पनि अघि-अघि लागी रहेका थिए । अब टाकुरामा पुग्नै आँटियो भन्थे
साथीहरू । हुरी बतासको साथमा हिउँ झन् जोडले बर्सी रहेकोथियो तापनि त्यहाँसम्म बाटो
फोर्ने साथीहरूले आफ्नो साहस बढाइरहेका थिए । एक ठाउँमा संयोग बाटो फोर्दा हिउँको
डल्ला परेर गुड्दै तल एक ढुङ्गानेर पुग्यो । हिउँ नहुँदा त्यो ढुङ्गा हामीभन्दा अग्लो छ भन्ने
कुरा पहिले पनि हिँडेका साथीहरूले भन्थे । त्यसै ढुङ्गामा एक छाताको डण्डी देखिएपछि सबै
जना मुखामुख गरी "लौ मान्छे मरेछन् क्यारे !" भन्दै थिए । त्यसको तथ्य कुरा बुझ्न भनी
तिर्पमा काम गर्ने साथी र सैनिक साथी २÷३ पाइला तल झरे । फेरि सबैले "हामी पनि मरिने
भयो, भो छाड्देऊ साथी हो ! अघि गएका मान्छेमध्ये कुनैको छाता यस्तो हुरीले उडायो होला,
त्यो ल्याउने कसको तागत ? तब छाता नै छाडेर गए होलान्" भन्ने जस्ता तर्कनाहरू निकालेका
थिए । त्यसपछि "बाटो फोर्न सहयोग गरौँ साथी हो ! हामीले त सकिएन" भनी बाटो
फोरिरहेका दुईजना साथीहरूले पछि हट्न लाग्दा न्यौपाने साथी अघि बढेका थिए । त्यतिबेला
मेरो मनले बरु मरे मरिंदो हो किन ती अघि बढेका होलान् भन्ने कल्पना गर्दै थिए, पछिबाट
गुरुङ्ग अघि आई मेरा पञ्जा मागी लगाएर बाटो फोर्न तम्सिनु भन्दा ठीक पहिला मलाई मेरो
मनले बाँच्ने आशा नरहेको आदेश दिइरहे झैँ लागेको थियो । किनभने त्यसबेला हामी सबै ९ जना
आधाभन्दा बढी शरीर हिउँमुनि पारी बाटो हिँडीरहेका थियौँ । जोडले हुरी चल्दा शरीर आफू
खुसीले नचली जता वायुवेग छ उतैतिर ढल्कन्थ्यो । सबैजनाले हातले अनुहार छोपी उभिन विवश
थियौँ । हिउँ र हुरीले सास फेर्न पनि दिँदो थिएन ।

हामी जति अघि बढ्दै थियौँ उति पछाडिको बाटो पुरिएर सम्मै देखिन्थ्यो । शायद हिउँका
डुङ्गा जस्तै आफ्नो बाटो आपैंmले पुर्दै हिँड्ने । मेरो ठीक अघि कृष्णप्रसाद खरेल साथी थिए ।
मभन्दा पनि दुब्लो कदका निज साथी यसै त कल्छौंदा झन् हिउँको चीसो र मनको असन्तोषले हुन
सक्छ थप अँध्यारो देखिन्थ्यो । म आफू भने साथमा ऐन नभएको कारण कोरा कल्पना गर्न वाध्य
थिएँ, शायद अरूहरू पनि दुःखद कल्पना गरेर मुख छोपी उभिनु बाहेक कुनै उपाय थिएन । मलाई
पनि "वहाँ जन्मेर, हुर्केर, कति कष्ट गरी बढेर, पढेर अब घर सुधारुँ भनी साइत गरी यहाँ आई
मर्न लेखेको रहेछ, हे ईश्वर ! यो खबर मुमाबुवाको कानमा कसले गएर पारिदेला ? पर्दाका
दिन कस्तो हुनुहोला बुवामुमा ? ती भाइबहिनी कसो गर्लान् ? विचरा ! दाजू लाहुर गएका
छन्, आउँदा हामीलाई के-के उपहार ल्याइदेलान् भनी आशा गरी बसेका होलान् । ती विचरा
नाबालक कति रोलान् ? बरु घरैको कुटो कोदालो गरी खान त बुवालाई पुगेकै थियो भने मलाई
पनि त पुग्ने थियो होला नि ! तर, तर हे मुमाबुवा ! तपार्इंहरूकोसच्चा वात्सल्यबाटै हुर्केको
हुँ र भाइबहिनीको सच्चा माया नै पाएको थिएँ÷छु भने म कसै मर्दिन, एकपटक सबै जहानलाई
नभेटेसम्म, हैन भनेमात्र \....." जस्ता कल्पनाहरूले दिमागमा स्थान जमाइरहेका थिए ।

त्यहीं अन्तिम चरणमा यसरी उभिएर मर्नुभन्दा त बरु हिँडेरै मर्नु वेश ठानी म अघि बढ्ने
हिम्मत बटुल्दै थिएँ गुरुङ्ग आएर मेरा पञ्जा मागेर हातमा लगाई ज्यानको बाजी थापेर चार
हातखुट्टाले घिर्संदै बाटो बनाई अघि बढे । हामी पनि उनीलाई पछ््याउँदै घुच्चीको वल्लो
पाटो पार गरी भञ्ज्याङ्गमा पुग्यौँ । त्यहाँ एउटा देवीको मन्दिर रहेछ त्यो पनि हिउँले
पुरिएको थियो । सबै जना त अब बाँचियो भन्दथे, तर पल्लो पाटोमा पनि झन् धेरै हिउँ थियो
। हिउँको बर्षा पनि बढ्दो थियो । तर हुरी भने चलेको थिएन । तापनि मेरो मन भने
मर्नदेखि भयभीतै थियो । घरि-घरि त हा \....! एकपटक मर्नै पर्ने हो, के गरौँ त अब ?
ठीक बीचमा छु, कतै गएर बसे बाचिन्छ भन्ने पक्का छैन, ईश्वरले जे गर्छ भलै गर्छ, सबै छन् एक्लै
मर्नु जरुर पर्दैन \....सोच्दै मन बहलाउँथे । हुन अब झन् हात काट्ठिएका थिए किनकी पञ्जा
गुरुङ्ग साथीले लगाई अघि बढेका थिए । फेरि बाटो ओह्रालो भएकाले चिप्लिएर कम्तीमा
३०÷४० ठाउँमा पल्टेहुँला । शरीर सुनिन्छ भन्थे, के गरु ? केही उपायै छैन । पछारिन्छु भनेर त
कहाँ हो र ! ओह्रालो सुरु भएपछि अरू सबै अघि-अघि गए, तर हामी तीन जना (न्यौपाने,
अग्नि र म) पछि-पछि थियौँ । जसमा म बीचमा, न्यौपाने अघि र अग्नि पछि थिए ।
त्यतिबेला लगाएको न्यौपानेको गुन मैले जिन्दगीभर बिर्सने छैन । किनकी हामी दुई दुर्गमका
टुहुरा न त कहिल्यै हिउँ देखेका न कहिल्यै हिउँमा हिँडेका, विचरा न्यौपानेले पर्खिय भन्दा
पर्खी-पर्खी हामीलाई ओह्रालो पार लगाई खान र बस्नको व्यवस्थाका लागि पीना भन्ने
ठाउँमा उनले चिनेका साथी बस्दारहेछन् र त्यहीं जाने सल्लाह गरेर त्यतैको बाटो लागियो, तर
कुन गाउँ हो ? त्यो उनलाई पनि थाहा रहेनछ । तैपनि सबै खोज्दै हिँड्यौँ ।

त्यतिबेला भने ईश्वरले साथ दिएकै हो । ठीक उनको साथी बसेको घरमा नै गएर सोधनी गरिएछ
। यहींं छन् भन्ने उत्तर पाएको केही बेर पछि साथी दाँत कोट्याउँदै बाहिर निस्केर बडो
उत्ताउलो पारामा "ओहो ! के हो यस्तो चाल ? कताबाट ?" भनी प्रश्न गरे कोठामा जाऊँ
भन्नुको बदलामा । तर न्यौपानेजी भने नम्र हुँदै "यस्तै भयो त नि ! के गरौँ ? धन्न मरिएन,
लौ न बरु कता हो कोठा ? यस्सो बसौँ कि ?" भने । त्यस्तो अवस्थामा पनि निजले हामीलाई
देखाउँदै "अनि वहाँहरू ?" भनी सोधनी गरे । "हामी पनि तपाईंकै गाउँले जस्तै हौं हजुर, जे
भएपनि आज बस्न दिनोस्" मैले भने । तब बल्ल आफ्नो कोठामा लगे । कोठामा पुगेपछि कपडा
फेरौँ भनी टाँक, फसनर खोल्न खोज्दा त हातले कामै दिएनन् । आगो मागी फुकेर तापेपछि बल्ल
बाँचिएको अनुभव हुन थाल्यो । तब मैले "लौ अब हामी पूरा नङ्गा भईसकेर चौथामा नै उधारो
गरी छाडेर आएका छौं, धन्यै मरेको बाँचेर आइयो, हामी दुई अपरिचित भए पनि न्यौपाने चिनी
राख्नु भएको रहेछ, कतै मासु पाइन्छ कि ? ठण्डी त मनाउनै पर्‍यो" भन्ने प्रस्ताव राखेँ । "खै
! कता पाइन्छ र ? मैले त खाइसकें" भन्दा उसैको घरभेटीले "पल्लोघर एक सपेटा छ क्यारे !
ल्याइदिनोस्न" भनेपछि बलै उठेर पल्लोघरतिर गए ।

केही क्षणपछि "रु.१५।- भन्छन्, पैसा छ कि ?" भन्दै आए । तर धिक्कार छ तँलाई, जे भएपनि
परिचित साथी यस्तो अवस्थामा हुँदा जावो रु.१५।- पनि आँटेर ल्याउन नसक्ने मनमन भन्दै "भो
पैसा जति परेपनि ल्याउनु होस् न ! तपाईंलाई बेइमानी गर्ने छैनन क्यारे - न्यौपानेले,
हामीलाई त चिन्नु भएको छैन" भनी मैले भन्दा "हैन एक दुई साथीले मलाई त्यस्तै गरेर हो"
उनले प्रतिउत्तर दिए । पछि न्यौपानेजीले नै "भो तपाईंलाई कसै बेइमानी हुनेछैन, ल्याइदिनोस्
र त भो" भनेपछि बल्ल गएर पकाउने समेतको आदेश दिएर आए । कोठामा गाउँका मान्छे टत्र
भइसकेका थिए । त्यत्तिकैमा एकजनाले आज घुच्चीमा २ जना व्यापारी मरे रे ! साथमा ५÷६
हजार पैसा थियो रे ! भोटेभन्दा पछि गएका हुन् रे ! भन्दा बल्ल म झसङ्ग भएँ । साँच्चै
होला, त्यो छाता देखिएको ठाउँमा पक्का पनि मरेछन् क्यारे ? विचरा ! यही पैसा कमाएर
घर जहानलाई सयल गराउँला भनेका थिए होला, किन पो आज यस्ता दिन गए हुनन् ? धन्न
हामी त केही नभै पार लाग्यौँ, हे ईश्वर ! तैंले पनि कतिलाई धनको लोभमा फँसाई ज्यानैसम्म
गुमाउन पारेको छस् नि ! हुन त मलाई पनि त्यसैको लोभ लागेर त हो, नत्र घरैमा मुमाले
पकाएको खाएर, भाइबैनीको ममतामा बसेर रु.५५०।- खाँदा पनि असन्तोषी बनाइदिई यो दुःख
दिएको पनि तैंले नै हो । म पनि त \...\..., के भर छ र ! अझ घर नपुगुञ्जेल \.... जस्ता
तर्कनाहरू मनमा खेली रहेका थिए ।

त्यत्तिकैमा मासु पाकेछ र ल्याइदिएकाले खान थाल्यौँ । "तपाईं पनि खानोस्न ?" के भनेका
थियौँ, भो मैले अघि खाई सकें, यस्तो ठण्डीमा आउनु भएको, तपाईंहरूमात्र खानुहोस् भन्लान्
भनेको त झन् खपाखप खाए, कति पो थियो र ! सकियो । खाई सकेपछि कुरैकुरामा कताबाट
यामुको प्रसङ्ग आयो र अग्नि, न्यौपानेले मलाई पाठ गर्ने अनुरोध गरेर सोही बमोजिम सुनाएँ
पनि । सबैले रोचकै जस्तो मानेका थिए । "अव त भोक पनि लाग्यो, दुःख परेपनि नखाएर हुँदो
रहेनछ, कसो गर्ने हो ?" भनी मैले सोध्दा प्रतिउत्तरमा "खै रोटी सिवाय केही पाईंदैन,
त्यही पनि पैसा भन्छन्" भने ती साथीले । फेरि पनि पैसाकै कुरामा ल्याएर टुङ्गो लगाएको
देखेर न्यौपानेले "पैसा तिरेरै भए पनि नखाई भएन क्यारे !" भनेपछि बल्ल कोदाका रोटी
पकाउने आदेश दिए । धन्य तँ पनि दुर्गममा बसी द्रव्यपिचास बनेकै रहेछस् मेरो मनले सराप्दै
थियो । जेहोस्, रोटी पाकेपछि खाई सकेर बुवामुमाको मुटुको टुक्रालाई निद्रादेवीको काखमा
पल्टाई दिएँ । त्यसदिन भने निद्रा पनि राम्रै पर्‍यो ।

भोलिपल्ट उज्ज्यालो भएपछि उठी पैसाको हिसाब-किताब गर्दा रु.४६।- उसलाई दिनु पर्ने
भएछ । "लौ त ! यो हिसाब तपाईंले नै गरी दिनुहोला, म रोवा गएर पठाउँला, फरक पर्दैन,
बरु बाटो कताबाट होला ?" न्यौपानेले प्रश्न गरेपछि भने "लौ त नि !" भन्दै बाटो देखाउना
खाँतिर अलि तलसम्म झरे । हाम्रो परिचय बल्ल भयो । उसको नाम विष्णुहरी ढुङ्गाना रहेछ ।
हामी बिदा भई गमगढीतिर लाग्यौँ । ९ जनामध्ये हामी ३ जनाबाहेक अरू सबै साथीहरू
घुच्चीको ओह्रालो लागे पछि नै विछोडिएका थिए । साथमा एक पैसा पनि नभएकाले चियासम्म
नखाई हिँडिरहेका थियौँ । बाटामा मैले "तिम्रो स्कूलमा खाली भए त्यहीं मिलाउने कोशिष
गर्दछु, बरु पैसा छैन तिमी गुम जाँदैनौ भने साथी अग्निसाथै लगेर पैसा पठाइदिनु पर्‍यो ।
हामी पछि मिलौंला । म गुम गएर प्रमाणपत्रका प्रतिलिपि तयार पारी निवेदन दिइराख्छु ।
जगन्नाथजीलाई पनि दिपेन्द्रको चिठी दिन्छु हुन्न ?" भन्ने प्रश्न गर्दा सहर्ष स्वीकार्दै
"हुन्छ" भन्दथे - न्यौपाने ।

त्यत्तिकैमा बालै, छन्त्यालवाडा हुँदै न्यौपानेको स्कूल र गुम जाने दोबाटोमा पुगिएछ । तव,
उपरोक्त सल्लाह बमोजिम म गुमतिर र अग्नि र न्यौपानेजी रोवा (न्यौपानेजीले पढाउने स्कूल
भएको ठाउँको नाउँ) तिर लाग्यौँ । गमगढी पुगेर खाना खाने बन्दोवस्त गरी खाना खाएँ ।
खाना खाँदै गर्दा गुल्मेली खरेल साथीहरू जिल्ला शिक्षा कार्यालय पुगेर पुनः त्यही खाना खान
आइपुग्नु भयो । वहाँहरूले पनि खाना खाएपछि कार्यालयै तिर जाऊँ भन्नु भएको थियो, तर मैले
प्रमाणपत्रका प्रतिलिपिसम्म पनि नलेखेकोले "म त प्रतिलिपि तयार पार्दछु पहिला अनि
\.... " भनेँ । प्रमाणपत्रका साथमा जगन्नाथलाई दिपेन्द्रले पठाएको पत्र लिएर जिल्ला
कार्यालयमा गएँ र सोधनी गरेँ "जगन्नाथ को हुनुहुन्छ ?" । "म हुँ" भनी उत्तर दिनु भएपछि
दिपेन्द्रको चिठी हातमा थमाएँ । खोलेर सर्सर्ती पढेर "तपाईं आइएस्सी हो ? शिक्षा
कार्यालय जानु भो ?" भनी जगन्नाथले सोध्नु भयो । पहिला तपाईंलाई दिपेन्द्रको चिठी पनि
दिऊँ र मैले प्रमाणपत्रका प्रतिलिपि पनि तयार पारुँ भनेर खाना खाई सोझै यता आएको हुँ ।
बरु रुलर÷फुट÷स्केल पाइएला यहाँ ? कार्यालयतिर त गएको छैन, कता पर्छ होला कुन्नी
?"भन्दा कुर्ची देखाएर बस्ने इशारा गर्दै भित्रबाट रुलर ल्याइदिनु भयो । म प्रतिलिपि लेख्न
व्यस्त थिएँ । बीचमा वहाँले "तपाईंलाई त मिल्छ नै बरु अर्को साथीलाई भने भन्न सकिन्न,
अनि वहाँ खोइ त ?" भनी सोध्नु भयो । "रोवा साथीसँग जानु भएकोछ" भनी छोटो उत्तर
दिएँ ।

प्रतिलिपि लेखी सकेर "लौ त ! अहिले म शिक्षा कार्यालयतिर लागेँ, तपाईं त यहीं नै हुनुहुन्छ
होला ?" भन्दा "अँ"को उत्तर पाएपछि म शिक्षा कार्यालयतिर गएँ । जिल्ला शिक्षा
अधिकारीज्यू घाम तापेर बस्नु भएको रहेछ । म गएर नमस्कार गरेँ, वहाँले पनि नमस्कार
फर्काउँदै "के भन्नु हुन्थ्यो ?" भन्ने छोटो प्रश्न गर्नु भयो । तब मैले मेरा प्रमाणपत्रहरू
देखाउँदै रोजगारी खोजेको कुरा बताएँ । वहाँले पनि प्रमाणपत्र नियाल्दै "प्रतिलिपि
प्रमाणित गराई, रु.४०।- को भौचर भरी निवेदन लेखेर ल्याउनुहोस्, पाइहालिन्छ नि ! बरु
०३५÷३६ मा आइएस्सी पास गरेकाले विएस्सी नपढी आजसम्म के गर्नु हुन्थ्यो ? कोसँग यहाँ मुगु
आउनु भयो ? आदि प्रश्न गर्नु भयो । मैले पनि सबै यथार्थ नै बताएँ, तर कोसँग आउनु भयो
भन्दा भने "रोवाका शिक्षक चित्रराज न्यौपाने मेरा साथी हुन्, उनीले मेरो स्कूलमा खाली छ,
आउन मन भए आउनु भनी आ.वा. गरेकोले सोध्दै खोज्दै आएको हुँ" भनी सफेद झुट उत्तर दिएँ ।
किनभने साथी न्यौपानेले सदरमुकाममा मेरो खोजी भएमा साथै आएको व्यहोरा नभन्न भनेका थिए
। "बरु त्यहाँ खाली छ कि छैन होला सर ?" भन्दा "त्यहाँभन्दा अझ राम्रो ठाउँमा जानु भए
हुन्छ नि ! हामीकहाँ जम्मा ४ वटा हाइस्कूलहरू छन् र गणित विज्ञानको शिक्षक जम्मा ३ जना
। त्यसमा पनि दुईजना सदरमुकामकै हाइस्कूलमा पढाउनु हुन्छ । दुइटा त हाइस्कूलै खाली छन् ।
रोवा - त्यो कोदाका रोटा खानु पर्ने ठाउँमा, त्यही पनि निमावि हो त्यो स्कूल, त्यहाँ
जानुभन्दा धानकै भात, गहुँकै राटी खान पाइने ठाउँको माध्यमिक विद्यालयमा गए हुन्छ नि !
\..." भन्नु भयो ।

मलाई भने धानकै भात र गहुँकै रोटी भन्ने व्यहोराले कौतुहलता जगायो । मनमा अनेकन तर्कना
खेलाउँदै जिशिअसाहेबले भने अनुसार प्रमाणपत्रका प्रतिलिपि प्रमाणित गराउन राष्ट्रिय
वाणिज्य बैङ्कका मैनेजरसँग गएँ । "ओहो ! स्याङ्जादेखि यहाँ विज्ञान पढेको मान्छे किन दुःख
पाउनु भएको ?" भन्दै प्रमाणित गरी दिनुभएपछि त्यहीं भौचर भरी निवेदन लेखेर पुनः जिल्ला
शिक्षा कार्यालयतिर गएँ । निवेदन पनि रोवा निम्न माध्यमिक विद्यालय भनेर तोकेरै लेखेको
थिएँ । जिल्ला शिक्षा अधिकारीले पनि सोही बमोजिमै "निजलाई निम्न माध्यमिक विद्यालय
रोवाको रिक्त दरबन्दीमा सिफारिश गरी पठाउने" भनी तोक लगाई दिनु भएपछि त्यो निवेदन
लगेर सुब्वासाहेबको टेवुलमा दिई पुनः जिशिअसाहेबसँग आई कुराकानी गर्न थालेँ । किनभने वहाँ
हाकिमको पोज÷रवाफ देखाउने खालको हुनुहुँदो रहेनछ । अग्निका बारेमा बेलिविस्तार गराउँदा
"ओहो ! वहाँदेखि दुःख पाई हाल्नु भएछ , हालैमात्र अस्थानीय टेष्ट पासलाई शिक्षकमा
नियुक्ति नदिने भनी परिपत्र गरेकाछौं, कसो गरौँ ? पहिला आएको भए जसरी पनि
मिलाइन्थ्यो । अन्त कुनै कार्यालयतिर भए खोज्नुहोस्, बरु भनसुन गर्नु परे गरौँला" भन्नुभयो ।
मैले मनमन तपाईं र कालीकोटको हाकिम एउटै पदमा कार्यरत हुनुहुन्छ नि ! शायद तपाईंमा
ईश्वरीय अंश र कालीकोटेमा अशुरी अंश रहेछ क्यारे भने । त्यत्तिकैमा अग्नि रोवाबाट आइपुगे ।
३ बजी सकेको थियो, तर उनले चेक लिएर आएछन् । पैसा फेरि एक रुपैयाँ पनि थिएन । त्यसैले
बैङ्क मैनेजेर साहेब पहिलो परिचय मै असल प्रवृत्तिको जस्तो लागेकाले बैङ्कतिर गयौँ । फाँटमा
चेक दिएको त "दस्तखत पनि मिल्दैन, फेरि चेक भुक्तानी आजलाई बन्द भयो" जस्ता कुरा गरे ।
तब सोझै मैनेजर छेउ गएर सविस्तार बताउँदा "लौ आखिर अस्थानीय त हुनु भयो मिलाई देऊ -
खातामा पैसा छ भने, कसो तिलकजी !" कस्तो नाम पनि याद गरिसक्नु भएको होला,
प्रतिलिपि प्रमाणित गर्दैमा भनी मनमन अचम्मित भएँ, वहाँको नाम देवराज पाठक रहेछ ।

जेहोस्, पैसा निकालेपछि पुनः सिफारिश लिन भनी जिल्ला शिक्षा कार्यालयतिर गयौँं ।
गुल्मेली खरेलसाथीहरूमध्ये एकजनालाई मैलामा र अर्कोजनालाई विही भन्ने विद्यालयमा र मलाई
रोवामा सिफरिश तयार भएका रहेछन् र बुझ्ने काम गरियो । त्यसबेला एकजना विद्यालय
निरीक्षकले मलाई "तपाईंलाई रोवाभन्दा अन्त जानु भएको भए राम्रो थियो, तैपनि अहिले
त्यहीं जानुहोस्, पछि अन्त जान मनलागे भन्नुहोला सञ्चालक समितिले नमाने पनि राजीनामा
गरी पुनः नियुक्ति लिनु होला" भन्नु हुँदा सहर्ष स्वीकारी बिदा हुन लाग्दा पुनः विद्यालय
निरीक्षकले "आज रोवा पुग्नु हुन्न क्यारे ! त्यसो भएपछि उ\... त्यो सदरमुकामको
विद्यालयमा शिक्षक आवास गृह छ, त्यसैमा नाम दर्ता गराउनु भएमा सुत्ने समस्या पर्दैन" भनी
सल्लाह दिनुभयो । सोही बमोजिम स्कूलमा गई झोला राखेर खाना खाने चाँजो मिलाउन र
जगन्नाथलाई भेट्न भनी उँभोतिर लाग्यौँ (विद्यालय सबैभन्दा तल रहेछ) । खुसीको कुरा भनौँ,
जिल्ला पञ्चायतमा १४ जना अस्थायी गाउँ पञ्चायत सचिव (श्रावणसम्मको लागि)को विज्ञापन
निकालेको रहेछ । त्यो विज्ञापनमा निवेदन दिनेबारेमा जगन्नाथसँग कुरा गर्दा "दिँदा हुन्छ"
भन्ने उत्तर पाएकाले अग्निलाई पनि भोलिपल्ट एउटा आशाको आँकुरा उमारी बस्न पाउने भएकोले
अलि ढुक्क भयौँ । मैले बिहान भात खाएको ठाउँमा सबैलाई खाना खाने व्यवस्था गरियो ।
जगन्नाथले "पैसाको कमी भए भन्नुहोला" भनी बिदा भए । दीपेन्द्रबाट परिचय भएका यी
साथीको सहयोगी भावनाले मलाई आकर्षित गरायो । हामी ४ जना खाना खाई स्कूलमा गई
आवसगृहमा सुत्यौं । यसरी मुगुमा आएर जागीर खान लेखेको रहेछ । बुवामुमा हजुरहरूको
लाडप्यारमा पन्पेको चिचिलोले आज यति टाढा आएर जागीरमा प्रवेश पायो । यो पनि
हजुरहरूकै आशिर्वादको परिणति हो \....जस्ता कल्पना गर्दागर्दै निद्रादेवीले काखमा
राखिछन् ।

भोलिपल्ट उठी उनी दुईजना खरेलसाथीहरूलाई बिदा गरी बेलुका खाना खाएको ठाउँमा गई
निवेदन र प्रमाणपत्रका प्रतिलिपिहरू तयार पार्‍यौँ । खाना खाई निवेद दर्ता गर्न जिल्ला
पञ्चायत सचिवालयतिर गयौँ । त्यहाँको फाँटवालाले "यो विज्ञापन स्वीकृत भैसकेको छैन, तैपनि
दरखास्त दिनुभए हुन्छ, मसान्तको दिनमा आउनु होला थाहा हुन्छ" भनेपछि निवेदन दिई
जगन्नाथसँग भेट भई केही पैसा मागेर बिदाबादी भई हामी दुईजना साथीहरू रोवातिर साइत
गर्‍यौँ । उनी (अग्नि) आज्जसो आइसकेका हुनाले प्रधानाध्यापक, स्कूल, वरिपरिको वातावरणका
बारेमा ज्ञान हासील गर्दै अढाइ घण्टा हिँडेपछि स्कूल पुगियो । जगन्नाथले त्यहीं (रोवा)का
प्रधानाध्यापकलाई "त्यसै दिन हाजीर गराउनु होला" भनी पत्र लेखिदिनु भएको थियो ।
हामीले स्कूल पुगेर हेडसरलाई भेटी नमस्कारको अभिवादनपछि जगन्नाथको पत्र दिएँ । दाङ घर
भएका मुक्तिप्रसाद श्रेष्ठ सपरिवार त्यस स्कूलमा अध्यापन गराउनु हुँदो रहेछ । न्यौपाने साथी
कक्षामा पढाउँदै हुनुहुन्थ्यो । त्यस दिन न्यौपानेजी सँगै बसियो । रु.५।- प्रति मानाको
चामल खोजी उनैको कोठामा पकाई दही खोजेर खान दिएकाले घरको सम्झना पनि बिर्सायो ।

भोलिपल्ट न्यौपानेले आफू बस्ने गाउँभन्दा तल्लो गाउँ (गाँडापानी) मा लगी हामीलाई बस्ने
खाने व्यवस्था मिलाई दिए । त्यस दिन बिदा भएकोले स्कुलतिर (पारीपट्टि) गई २१ दिनपछि
नुहाइधुवाइको काम गरियो । जे भएपनि दुईजना साथीहरू सँगसँगै बसेर गथासोग गरी बस्थ्यौं ।
दुबैले "नन्दसिं" भन्ने त्यस गाउँका मुखियाको घरमा बसेर खाना खान्थ्यौँ । ती पनि विचरा
दैवको चटारोमा परेका व्यक्ति रहेछन् । गतसाल आफ्ना कोखमा जन्म लिएका दुई छोराले
उनीहरूको काख सधैँका लागि छोडी गएछन् । हामीले उल्लिखित दुःख कष्टका कुराहरू गर्दा अति
नै प्यारो गर्दथे । त्यहाँको लोकप्रिय खाना भनेको बिहान रोटी, दिउँसो रोटी, बेलुका भात
छोरै सम्झेर अफूले नखाइकन पनि दूध दही प्रत्येक छाक खान दिनु हुन्थ्यो । मसान्तरको दिन
न्यौपाने तलव लिन र अग्नि विज्ञापनको निधो गर्न बिहानै गमगढीतिर गए । म स्कूलतिर गएँ
। त्यो दिन बल्ल मलाई सञ्चालक समितिले नियुक्ति दिने दिन थियो । सञ्चालक समितिको
बैठक बसेपछि "कोही सदस्यले फाटेको साफा (गलबन्दी), कसैले टोपी, कसैले जुत्ता देखाउँदै यो
फलाना मास्टरले ल्याइदिएका छिया, दे फाट्यो क्यान्ने ? \..." जस्ता कुराहरू गर्दथे ।
जेहोस् गाउँका स्कूल आउने उमेरका केटा केटीलाई अनिवार्य रूपमा स्कूल पठाउन अभियानै चलाउने
र विद्यार्थीको सङ्ख्या बढेपछि बल्ल बाद्या (खसी) काटी भोज खाने जस्ता व्यहोराको चर्चा
गरी अन्ततः नियुक्ति लिएँ÷पाएँ ।

बेलुका के खबर ल्याउलान् ? भन्ने सोचाइमा अति बोर मान्दै दिन बिताई बासस्थानमा पुग्दा
विज्ञापनको निधो पनि नभएको र स्थानीय व्यक्तिहरूकै २४ निवेदन पुगेकोले नपाइने जस्तो हुँदा
भोलिपल्ट बिहानै आफू बिदा हुने राय बाटोमा (गमगढीदेखि रोवा आउँदा) निकालेको व्यहोरा
अग्निले सुनाउँदा भए । तब अग्नि स्कूलमा राखेका झोला लिन जाँदा मुटुमा भक्कानो परी म त्यै
अँध्यारो कोठामा बलिन्धारा आँसु बहाई रोइरहेको बेलामा मुखिया साहेब (घरभेटी) आई सुल्फा
भरी "*केलाई अकुलाउँदा हौ त माइटर ! तुमी दुईको भाग्यमा यैथै हाल्या भ\'ह, रोइकन
क्यान्न्या हौ ? हामी न्याहाँ छैछौँ प !* - नआत्तिनोस्, के गर्ने तपाईं दुईको भाग्यै यस्तै
रहेछ, रोएर के गर्ने ? हामी यहाँ छँदैछौँ त\..." भनी सान्त्वना दिँदा मैले "मुखिया साहेब !
अब मेरा बुवा, मुमा जे भनेपनि तपाईं नै हुनुहुन्छ । तपाईं बाहेक अरू मेरो कोही छैन । भएका
साथी पनि भोलि बिहानै जाँदैछन् \..." भन्दै रोइरहेको थिएँ । अग्नि आइपुगे र खाना खाई
न्यौपानेजीको कोठामा गई अलि शान्त भएपछि यस्तो कहानी भोगेको भएतापनि घर
बुवामुमालाई यस्तो व्यहोरा उल्लेखी पत्र लेखेँ -

परम पूज्यनीय बुवामुमाको चरणकमलमा !

साष्टाङ्ग दण्डवत् प्रणाम ।

आरामैसँग आई पुगेँ । त्यहाँ लिएका बिदा सकिएपछि अस्ति फागुन २५ गते नियुक्ति लिएँ । मेरो
केही पीर लिनु पर्दैन । खान बस्नको राम्रो व्यवस्था रहेछ, जुन मुमालाई मैले त्यहीं छँदै
कल्पना गरेको साँचो रहेछ । मेरो पीर कत्ति नलिनु होला । भाइबहिनीमा मेरा शुभाशिर्वाद,
गाउँलेहरूमा दर्जानुसारको नमस्कार सुनाइदिनु होला । लौ त ! पत्रबाट आजलाई बिदा हुन्छु ।

उही प्रदेशी छोरा

तिलक

अरू साथीहरूलाई पनि पत्र लेखेँ । भोलिपल्ट बिहान खानाखाई अग्निलाई बिदाइ गरेपछि
जालमा परेको माछा जस्तै मुगु जिल्लाको रोवा निम्न माध्यमिक विद्यालयमा पढाउने भई
गाँडापानी भन्ने ठाउँमा चोखेनविना पकाएको रोटी तरकारी खाँदै म **दुर्गमको टुहुरो**
घरको कल्पनामा डुबुल्की मार्दै बसी रहेकोछु । किनभने अग्नि जाँदाको बाटाखर्च तिरेर आफूलाई
पनि खर्चै नजुटाई यहाँबाट उम्किन सकिने गुञ्जाइस देखेको छैन ।

२०३९ साल बैशाख १५ गते सरुवा भई जगतमाला माध्यमिक विद्यालय, धैनकोटमा रमाना भएँ ।
मुगुमा असार साउनमा मिनपचासको बिदा हुने रहेछ । म भने भरखर आएको हुनाले काज बस्नका
लागि जिल्ला शिक्षा कार्यालयमा निवेदन दिएको थिएँ । विद्यालयका प्रधानाध्यापक श्री
बलराम नेउपानेले विद्यार्थीहरूलाई कोचिङ् क्लास चलाएर बस्ने राय दिनु भयो । सोही
बमोजिम कोटको शाहीबाडामा धनजीत शाहीको घरमा दुई महिना बिताएँ । त्यसबेला कल्पना
सम्बन्धमा गरेका मनोविश्लेषण स्मरणीय छ । मैले एक दिन दिमागमा नयाँ कल्पना हुँदा वित्तिकै
टिपोट गर्दै गएँ । दिनभरिमा ४९ थरी व्यहोराहरू कल्पेंछु । बेलुका खाना खाएपछि सबै
व्यहोराहरूलाई समूहीकरण गर्दा भात, दाल, तरकारी, चटनी, अचार, रोटी, हलुवा, खिर,
ढिंडो, भुटेका खाजा, दही, मोही, दूध, कुराउनी, घ्यू, मह, चुरोट, सुर्ती-खैनी,
गाँजा-चरेस-धतुरो, छाङ्-रक्सी समेत २० वटा खाद्यवस्तु सम्बन्धी; दौरा-सुरुवाल,
कोट(आस्कोट, शर्ट-पाइन्ट, टोपी, गलेबन्दी, जुत्ता, चप्पल, मोजा, छाता, स्याखु गरी १०
वटा लवाइका वस्तु सम्बन्धी गीत गाउने, नाच्ने, बाजा बजाउने, गित-कविता-कथा लेख्ने गरी
४ वटा संस्कृति सम्बन्धी बाउ-आमाको मनपर्ने छोरो बन्ने, राम्री केटीसँग बिहे गर्ने,
स्त्रीप्रसङ्ग गर्ने, चलाख छोरा-छोरी जन्माउने, हेडमास्टर हुने, विद्यालय सञ्चालक समितिको
अध्यक्ष हुने, प्रधानपञ्च हुने, क्षेत्रीय सदस्य हुने, राम्रो घर बनाउने, व्यवसायिक खेती गर्ने,
राम्रो दूध दिने भैंसी पाल्ने, सिङ्कान मिलेको टाउको ढड्याएर मजाले जोत्ने गोरू पाल्ने,
राम्रो उब्जाउ खेत(बारी हुने, राम्रो काम गर्ने नोकर हुने, पकाउने भाँडाकुँडा
आवश्यकतानुसारका राम्रा हुने गरी घरपरिवार र व्यवहार सम्बन्धी १५ वटा व्यहोराहरू
टिपोट गरेँछु । तिनिहरूलाई योग्य-अयोग्य, उपयुक्त-अनुपयुक्त, सम्भव-असम्भव, उचित-अनुचित
जस्ता जालीमा छान्दा १०-१२ वटा मात्र सम्भव, उचित, उपयुक्त, योग्य अन्तरगत परेको पाएँ
। जसमा चुरोट सुर्ती पनि खानेमा गणना गरेकाले अब चुरोट छाड्ने धृष्टता नगर्ने विचार गरेँ ।
दुर्गममा रहँदाका व्यहोराहरूलाई टिपोट गर्दै जाने शोच बनाएँ । त्यही टिपोटका आधारमा
आज यो सामग्री हुबहु पस्कने धृष्टता गरेँ, कतै कसैलाई र मेरा उपर आर्थानर्थ लागेको/गर्न
भए/मन भए यसै मार्फत् यथोचित याचना गर्न चाहन्छु ।

आत्मीय साथी बनेका जगन्नाथ लोक सेवाको परीक्षा पास भई गमगढीबाट धनगढी सरुवा भएको
खबर आयो । मुगुको नवागन्तुक म वास्तवमा दुर्गमको टुहुरो जस्तो बन्न पुगेको महसुसु भयो ।
उनीको पत्र प्राप्त भएपछि २०३९ पुसतिर यस्तो पत्र लेखेथेँ ।

२०३९ पौष २५ गते,

(पत्र प्राप्त गरर्दाकै दिन)

धैन, ४:१० बजे ।

देहका छायाँ !

सदाको \..... ।

धनगढी जस्तो गर्मीको धुपैबाट मिल्क्याइएको भएपनि यस कर्महाराका नाउँमा भनौँ कागजी
सडकमा कलम रुपी जीप हातकै ह्याण्डलमा दौडाएको अघि हात पर्‍यो । हर्षाेल्लासित
उत्सुकताको वर्णन यस कागजमा गर्छु भन्नु त मूर्खकै परिचायक बन्नु होला । जे भएपनि मुगु
छाड्यौ रे ! भन्ने सुन्दाको संक्षेपीकरण नगरी मन सन्तोष भएन ।

मंसीर १३ गते गमगढी छाडेको खबर लिएर मैलाको गमगढी पढ्ने रुद्रलाल जैसीले १४ गते बिहान
गोकर्णको हाते पत्र ल्याई विस्तारामा बिउँझाउँदै दिए र खोली हेर्दा अवगत भयो । त्यस
पत्रको मुख्य आसय गोकर्ण आफू पास भएर हुम्ला जाने, तिमीले स्यानुमा स्वर नमिलाउने भयौ रे
भन्ने अनि दिपेन्द्र पनि कालीकोट सिफारिश भयो रे भन्ने समाचार ल्याउनु नै सम्झन्थें ।
तरपनि आन्तरिक मनोभावनामा भने कुनै असर दोश्रो समाचारले पर्न नदिएको पाउँथेँ ।

अब गरौँ गमगढी जाँदाका कुरा -

मुटु चुँडिएको खबर लिएर आएको हातेपत्र प्राप्त गरेको लगत्तै २ दिन पछि दिपेन्द्रले जुम्लाबाट
मपनि कालीकोट सिफारिश भईसकें, जसानुसार जसरी भएपनि एकपटक आऊ भन्ने खबरले त मुटुको
धड्कनै बन्द पारिदियो, हुलाकी पत्रले । त्यसैलाई नै मुख्य कारण सम्झेर ऐजन २५ गते गमगढीको
साइत गरेँ, जसानुसार २७ गते बिहान त्यही ठिनीको बाटो हुँदै जान वाध्य भएँ । अर्धाङ्गले
पिठ्यूँमा तौलिया हालेर दाँत घोटेको भान पथ्र्याे, सूर्यले पूष माघ महिनाको समयमा भएपनि
आफ्नो प्रकाश दिँदा दिँदै पुगेकाले होला, सुम्ली बसेर गएकोले ।

माछाका पानी !

छटपटिंदै भएपनि गढी डाँडामा पुगेँ, जिल्ला कार्यालय अगाडि पुग्दा त्यहीं छौ होला, द्यगकथ
छौ कि ? भन्दै सीमा प्रशासनभित्र जान पाउँला, कल्पना मात्र कहाँ हो र ! गएछु पनि ।
सबैले मसित मुखामुख गरे, पिलो मैले नै निचोरेर सोधेँ, खरदार नै होलान् - मुखमा खाग भएको
ठिटोसँग कहिले गयौ ? भनेर थाहा हुँदाहुँदै पनि आपैंmलाई । प्रतिउत्तरमा १३ गते नै तर
रमाना लिएर हैन बिदा लिएर, अलि \...\...\..... । तर पछि खुलस्त पर्दा झन् \.....
।

रगतका सञ्चार !

अब बढी त के भनुँ ? यत्ति लेख्दा पनि रगतको सञ्चालनमा सुधार भएको भान थियो । के गरु ?
यसै त मुसुरी हिँगले झानेको भन्छन्, भर्खर उम्रेका लहराका आडेस थियौ, परिस्थितिले
गुमाइदियो, गमगढी त शुन्य पारेथ्यौ तर झन् जुम्लासमेत अन्धकारमा परिणत भएको र गाउँबाट
पनि सहभागी, तिम्रो परिचित मित्र अग्नी समेत २÷३ वर्षको लागि प्रदेशिएको र गाउँ पनि
शुन्य भएको खबर ल्याउने पत्र समेत त्यही हात पर्‍यो । अब त बेहोशी साच्चै बेहोश हुन
पुगेकोछ - संसारै शुन्य भएर !

तमसोमाका ज्योति !

अँध्यारोमै भएपनि दिन विताएकैछु, जुनकिरीकै रूपमा भएपनि आउन नछाडे । हुन त यो केवल यस
अन्याय र अत्याचारले ढुसी पल्हाएको समाजबाट मिल्किएर यस अनकण्टार ठाउँमा आश्रित हुन
पुगेको एक अबोध बालकको भनौँ अव्यक्त चित्कार मात्र हो ।

चरी पाकेको फल खाइदिन्छ, तर शिकारी नबने,

यसै त विह्वल भइरहेकोछु, झन् बिर्सलास् नभने है !

साच्चै ! दाइ पनि मंसीर १५ देखि नै गिलाँहामा भर्ति हुनुभयो । गयौ रे भन्ने सुन्दा दुःख
प्रकट गर्नुहुन्थ्यो । वहाँको पनि सम्झनाको कोशेली यसैमा संलग्न छ ।

दुई टुक्रा पठाएर झन् मुटुमा भक्कानो कसिदिन पुग्यौ । सम्झन्छु निरजाले सिकाइ दे न ! तर
भगवानले तलमाथि पारिदिएन भने सिकौंला नि हुन्न र ! नजाने पनि गुन्गुनाए ल -

हो र साँच्चै हो \... निरजाले, काँधैमा त्रिशुल, (त्यो मुहार्लाई)२ हो \... निरजाले
कसरी बिर्सुला,

सिम्लेमाथि बन्, हो \... निरजाले बिर्साैला नभन, रुन्छ मेरो मन्

सच्चा भए हो \... निरजाले, बरदान पाउ्ँला नि, (घाउभए'नि)२ हो \... निरजाले मलम
लाउँ्ला नि, सिम्लेमाथि बन्, हो \... निरजाले बिर्साैला नभन, रुन्छ मेरो मन् ।

हो र साँच्चै हो \... निरजाले, तिमी र म\...त, (सपनीमै)२ हो \... निरजाले भेटौंला
अब त,

सिम्लेमाथि बन्, हो \... निरजाले बिर्साैला नभन, रुन्छ मेरो मन् ।

असहायका सहारा !

सदरमुकाम काम परे त जान्छु । नत्र त किन जाँला र ! तरपनि,

ट्याम्को ट्याम्ट्याम्, हो \... निरजाले, दमाहा घुन्न र !, (नफर्के नि)२ हो \...
निरजाले भेट् कैल्यै हुन्न र !, सिम्लेमाथि बन्, हो \... निरजाले बिर्साैला नभन, रुन्छ मेरो
मन्

लौ त नि ! पत्रोत्तर सम्म त तिम्रै सम्झना र ईश्वरका कृपाले आरामै साथ एकलकाटे जीवन
बिताएकै छु र त्यहाँ तिम्रो कमलरुपी गाथमा पनि आराम भएको खबर पाउन पाए यस अनाथको
प्रतिपलोद्धार हुनेथियो ।

अन्त्यमा, सदा ईश्वर दाहिना हुन्, आँटेतकेको पुगोस्, हिँड्दा ठेस नलागोस्, बस्दा केश नझरोस्
भन्दै पत्रबाटै भएपनि कलममात्रलाई बिदा दिने,

उही मुगेली

एकल्काटे बेहोशी

अस्तु

यात्रा अवधिमा क्रमशः टिपोट गरिएका स्थानहरू

झारखोला (स्याँर्कोट)  चिलाउनेबास  ओहिया  रंगेठाँटी  सेतिदोभान  नाउडाँडा

भीमनगर भरतपुर नारायणघाट  मुग्लिङ्  पोखरा 

 

(विष्णुको भरमा बसेको) गैंडाकोट  बेल्डिहा  रजहर  दुक्काल  डेउरानी  कवासतीबजार
 चोरमारा (टाँडी)  आरुङ्खोला  भाँगरा  दुम्कीबास  (उकालो)  दाउन्नेपहाड 
बर्दघाट  भूमही  सुनवल  भलुही  खस्यौली  मणिग्राम  भैरहवा  बसदुर्घटना
(डण्डापुलनेर)  सुनौली  नौतनवा रेलस्टेशन  आनन्दनगर रेलस्टेशन  (रेलबाट)  लेहरा 
बृजमानगञ्ज  नौगढ  अहिरोली  चिल्हिया प्रथम  चिल्हिया द्वितीय  माथाबजार 
बाणगंगापुल  सतीवापुल  परसा  माहादेव बुजुर्ग  घुरहियापुल  बढनीवस्ती  त्रिलोकपुर
 पच्पडवा  गैसडी  तुल्सीपुर  कौवापुर  गैजवा  झारखण्डी  बलरामपुर  भवानीपुर 
इटियाठोक  शुभापुर  गोण्डा (एकरात ११-५ बजेसम्म)  गंगाधाम  बन्गाई 
विश्वेश्वरगञ्ज  पयागपुर  चिलवरिया  बहराइच  रिषिया  मटेरा  नानपारा (बस) 
नेपालगञ्जरोड (टाँगा)  नेपालगञ्ज (टाँगा)  खजुरा (बस)  हातिसार (पैदल)  बवैखोला
 हर्रे  बाइसघाटे  छिन्चु (होटल बस्न्तमा बास)  भेरीनदीपुल  गँगटे  सुर्खेतबजार 
लादे (बास)  रातानाङ्गला  रानीमत्ता  डुङ्गेश्वर  चुप्रा  श्रीस्थान
(ज्वालाजीस्थान)  भिर्खेत (दैलेखबजार देखिन्छ)  रातकोट (बास)  डाँडीमाडी 
घुम्नेखाली  गावुगौँडा  ब्याउली (बास)  हाउडीलेक (बिहान ८:५४ बजे)  दोखाप्चे 
हाउडीगाउँ  सुकटिया  ठानाबत्तिसा  भर्ता  पोरिपाली  (ओह्रालो)  तिलानदीको
गेज  तिलानदी  (उकालो)  मान्म, कालिकोट (१दिन आराम)  राजढापा  घोडेयाना 
पीलीगाउँ  सेरावाडा (मल्ल होटेलमा बास)  जुविथा  धनाढ  राँचुली  फुइमहादेव
(बास)  नाग्मा  पाथ्रेसाँगु  राँका  कुँढहर  तातोपानी  लाम्रा  जुम्ला खलङ्गा
(१दिन आराम)  मुब्लाकाँधलेक  लिही  नरकोट (रोटी खाएर बास)  ढापा  सञ्जेलगाउँ
 बरुवाल  हार्सिजा  चौथा (बास)  भूल्भूले  घुच्चीलेक (खतरा)  पीना (बास)  बालै
 छन्त्यालवाडा  गमगढी, मुगु  रोवा (गाँडापानी मुखियाको घरमा बसेको)

रोवा  घाट  गुम  तुम  रारा  मूर्म  नियालेबोट  जाम  सेरी  गम्था

(२०३९÷१÷१ गतेको कार्यक्रमका लागि प्रधानाध्यापक श्री मुक्तिप्रसाद श्रेष्ठसाथ गएको)

रोवा  घाट  गमगढी  इम  (मुगु कर्णालीको पुल)  सुम्ली  कच्चे  गिलाहाँ 
कालिकोट  पेर  सिद्धिगाढ  छेंच  धैनकोट
