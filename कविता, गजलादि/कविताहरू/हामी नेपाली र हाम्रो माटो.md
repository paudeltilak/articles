**हामी नेपाली र हाम्रो माटो**

***(अप्रतियोगी)***

- तिलक पौडेल \'स्याँर्कोटे\'

टोपी छ हिउ्ँको सुकिलो, पहाडी दौरा कसिलो ।

कछाड्को फेरो झैँ तराइ्को, उब्जउ माटो मलिलो ।।

कोतर्छौं भर्दिन् छातीलाई्, जननी अन्नकी पालक ।

रुखो र सुखो खाँदैछौँ, कोखमा रमाई बालक ।।

दूध् भात मात्रै चाहिन्न, सन्तोष् छौँ ढिँडो र आटोमा ।

जन्मेका हामी नेपाली, भिजेर आफ्नै माटोमा ।।१।।

उई माटो ढुङ्गो दार्पात, फरकाकार भए\'नि ।

सिकर्मी डकर्मी ठाउँ-ठाउँमा, जन्मेर हुर्की बढे\'नि ।।

जाहान एकै घर् एउटै, हर्ता र कर्ता भू-पति ।

धुरी मुनिका घरै हुन्, बलेँसी माथि छन् जति ।।

बास् ढुक्क पाउँछु भन्ने छ, हिँड्दा रात् परे बाटोमा ।

जन्मेका हामी नेपाली, भिजेर आफ्नै माटोमा ।।२।।

धेर् वरापैरी चाहिन्न, हड् ढाक्न एक् जोर लाए भो ।

काम् छाडी डुल्न कैँ जाँदा, जुता वा चप्पल पाए भो ।।

चाइ्ँदैनन् ओड्ने मुलायम्, ओच्छ्याउन गुन्द्री ठीकै छ ।

निवेक बाउरो थाप्न\'नि, पोड्का मजेत्रो ठीकै छ ।।

रुपैयाँ जतन्ले थन्क्याउँछौँ, भोटाको सुर्केनी गाँठोमा ।

जन्मेका हामी नेपाली, भिजेर आफ्नै माटोमा ।।३।।

निरक्षर् आफू भए\'नि, छोर्छोरी स्कूल पढाउ्न ।

पठा\'छौँ शिक्षाको लहर्ले, विकास्को गति बढाउ्न ।।

निःशुल्क पाठ्य सामग्री, तराइ्-पहाड् र लेक्-लेक्मा ।

शैक्षिक् चेतना फैलाउ्ने, बीउ् उम्री सक्यो भेक्-भेक्मा ।।

अझैसँ ल्याप्चे ठाउँ-ठाउँमा, लाए\'नि गनिन्नौँ लाटोमा ।

जन्मेका हामी नेपाली, भिजेर आफ्नै माटोमा ।।४।।

जाल् छल कपट् केइ् छैन, मन्मुटाव् कैल्यै हुँदैन ।

अनायास् कसैको प्रगति, भए\'नि डाहाले छुँदैन ।।

पुलिस् छन् वर्दिमा नाग,रिक् विना पोशाके प्रहरी ।

प्रगति पथ्मा लम्कन्छौँ, कल् राल कैल्यै नगरी ।।

जोसँ\'नि मैत्री हात् बढाउँछौँ, झगडा गर्नु साटोमा ।।

जन्मेका हामी नेपाली, भिजेर आफ्नै माटोमा ।।५।।

ठीम्राले शरीर् गलाउँछ, भन्ने छ मन्मा ठोकुवा ।

आँठे र ज्वरो सन्निपात्, कुफत्को दवाइ् घोटुवा ।।

खाँदा\'नि तङ्ग्रिला काम्काज्मा, बिहान देखि राती\'सँ ।

चाहिन्न तागत्का भिटामीन्, के कम् छ ? सोध्छौँ दूध्मा हँ ।।

राता र पीरा अनुहार्, कम् छैनौँ दाँजिदा मोटोमा ।

जन्मेका हामी नेपाली, भिजेर आफ्नै माटोमा ।।६।।

पाहाड पर्वत् फोरेर, विकास्को रेखा कोर्दै छौँ ।

होष्टेमा हैँसे गरेर, काँध-मा-काँध जोर्दै छौँ ।।

पाहाड्लाई पशु र फल्फूल्ले, मधेस्लाई अन्नले भर्ने छौँ ।

यही छ साझा सपना, अवस्य पूरा गर्ने छौँ ।।

विश्वास्\'लि यात्रामा चल्दैछौँ, पन्छाइ काँढा बाटोमा ।

जन्मेका हामी नेपाली, भिजेर आफ्नै माटोमा ।।७।।
