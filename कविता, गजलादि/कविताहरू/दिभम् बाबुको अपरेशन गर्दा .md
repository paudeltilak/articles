सगुन हाम्री कान्छी छोरी, दीलिप ज्वाइँसाहेब ।

समयमै दिभम् जन्म्यो, राम्रै मिल्यो पायक ।।

दुर्भाग्य नै भन्नुपर्‍यो, दिभम् बाहिर तिर ।

निस्केदेखि असजिलो, हुने बन्यो पीर ।।

जान्ने बुझ्ने सोधनी गरियो,

डाक्टरकै शरण्मा परियो ।

देश् विदेश्मा नामी डाक्टर्, सबैलाई देखा\'सि ।

यो रोग र\'न्छ जुनिभरि, भनेर लेखा\'सि ।।

उपाय के गर्ने होला ? डाक्टरलाई भन्दा ।

दिन्मा घाम्मा ननिस्कनु, कैल्यै\'नि आइन्दा ।।

अरू पनि डाक्टर्लाई जँचाए,

हेल्मेट् पञ्जा लाएर बँचाए ।

भन्न त पुर्खाहरूले, जाँतो ढिकी लाई\'नि ।

आखत् छुवाइ हेराएमा, लागो-भागो पाइ\'नि ।।

त्यस्तै जस्तो भा\'को हो कि, दिभम्लाई पनि ।

यस्सो छाम्दा गिर्खो र\'छ, क्यान्सर् हो कि भनी ।।

ल्याए टिचिङ् देखाए गिर्खोलाई,

आउँछन् सुजन्, हाम्लाई झैँ पीर्कल्लाई ।

इएन्टिका डाक्टरले, घाँटी मात्रै हैन ।

नाक्को पनि जँचाए\'सि, अनि शङ्का रै\'न ।।

भन्ने सुझाव् पाएपछि, बायप्सी नै गराई ।

जाँची आयो रिपोर्ट सुन्यौँ, भित्र डराई-डराई ।।

क्यान्सर नै हो भन्ने रिपोट,

था\' पाए\'सि गरेँ यो टिपोट ।

जेठ मैना चौबीस् गते, अपरेशन् गरौँ ।

मिति तोके डाक्टरले, तब कसो गरौँ ??

दायाँ-वायाँ सैँसाथीलाई, रगत्को व्यवस्था ।

गर्न हार गुहार् गरेँ, नाजुकै अवस्था ।।

ज्वाइँसाहेब्कै चिनेका साथी,

हुँदा मेरा र\'चौ कि क्वै माथि ।

भन्ने सोची अधैर्यसँ, चौबीस् गते कुर्‍यौँ ।

चार्पाँचदिन पैल्यैदेखि, अस्पतालमा पुग्यौँ ।।

बिरामी हो अबोध् बालक्, केई था\' छैन उल्लाई ।

सदा जस्तै खुसी नै \'थ्यो, बस्थ्यो मोवाइल् चलाई ।।

अप्रेशन्लाई नर्स लिन आए,

काँ लान्छन् बा भनेर रुवाए ।

चौबीस् गते बिहीबार, पौने नौमा भित्र ।

लगेपछि मनभरि, गुम्यो उस्कै चित्र ।।

क्यार्न लागे बाबा मलाई, भन्दै अँगालोमा ।

कस्यो बरा आधार् ठानी, म चाहिँ भँगालोमा ।।

खसेजस्तै भएर रुँदै\'थेँ,

साथी भाइले सान्त्वना दिँदैथे ।

सूर्य भाइ, सूर्य ढकाल्, पार्वती र धन ।

बैकुण्ठ र शरद् हेर्दै, सम्हालेथेँ मन ।।

तिलक अनि हंस साही, शुभचिन्तकहरू ।

बाबुलाई कै\'नि नहोस्, बरू आफैँ मरू ।।

भन्ने मन्ले पुकार्थेँ ईश्वर्लाई,

साढे चार्मा निकाले बाबुलाई ।

*(सन्दर्भ : दिभम् बाबुको अपरेशन, टिचिङ् हस्पिटल, महाराजगञ्ज)*

२०८१ जेठ २८ गते सोमबार
