**हाम्रो पोखरामा**

फेवाताल नमैलिएको होस्, माछापुच्छ्रे पौडिन पाइरहोस्;

ताल र सडकको कोही कतैबाट अतिक्रमण नभएको होस् --

हाम्रो पोखरामा ।

महेन्द्र, चमेरे, गुप्तेश्वर गुफाबाट भूगर्भ नियाल्न सकियोस्;

एभियाक्लबादिका स-साना जहाजबाट --

माछापुच्छ्रेको म्वाइँ खाँदै, मुहानतिर सेती थुनिएको खबर गर्न सकियोस् --

हाम्रो पोखरामा ।

फेवा, रुपा, बेगनासादिको वाष्पीकरण, माछापुच्छ्रे आदिका हिमशैलमा ठोक्किँदा;

दैनन्दिक स्वच्छ वर्षा सधैं भैरहन सकोस् ।

कुँडहर, बिरुवा लगायतका फाँटमा सिमेन्टको जङ्गल उम्रन नदिई --

पोखरेली मसिनो र जेठोबुढो धान फलाउन सकियोस्,

स्वच्छ, सफा, सुन्दर एवं प्राकृतिकताले, पर्यटकीय मान बढाउन सकियोस्,

हाम्रो पोखरामा ।

प्लाष्टिकमुक्त, पूर्ण साक्षर र सरसफाइयुक्त सहर बनोस्,

पोखरा र हामीसँग मैत्रीय हात बढाउनु स्वदेशी/विदेशी सबैको रहर बनोस्,

दुष्टात्माहरूका लागि, नढाँटी भनौं, यहाँको बसाइ कहर बनोस्,

हाम्रो पोखरामा ।

प्राज्ञिक प्रतिष्ठानहरूमा प्राविधिज्ञहरू उत्पादनका पाठ पढिउन्,

मुस्कानसहितको आतिथ्यता ! अनुशासनहरू सबैको मनमा गडिउन्,

पुन:प्रयोगी फोहोर छाँटेर ! मल बन्ने घुराहान सबै सडिउन्,

हाम्रो पोखरामा ।

जाल-झेल, छल-कपटलाई टाढै पुग्ने गरी गलहत्याइयोस्,

विदेशीका सामु शिष्ट, शौम्य, शान्त नेपालीको परिचय दिन --

सभ्यताको स्थायी बासस्थान बनाइयोस्,

हाम्रो पोखरामा ।

२०७१ चैत्र ९ सोमबार

**(पोखरा-काठमाडौँ यात्राको बेला हवाइजहाजमा)**
