न दिदी घरमा छन् भाइ भननी, न बैनी दाजू भनी ।

बिना गन्ध फूल फुलेछ बनमा, भने जसो भयो नि ।।

\- बुद्धि बहादुर क्षेत्री (दाइ)

**खाँटी आफ्नोपना**

अन्य महादेश पुग्दा, एसिया आफ्नो लाग्ने,

एसियाकै भ्रमण गर्दा, दक्षिण एसिया आफ्नो लाग्ने ।

दक्षिण एसिया चाहार्दा, भारतवर्ष हाम्रो लाग्ने,

भारतवर्ष रमण गर्दा, नेपालै राम्रो लाग्ने ।।

नेपालकै भ्रमण गर्दा, गण्डकी प्रदेश आफ्नो लाग्ने,

यै प्रदेश घुमफिर गर्दा, स्याङ्जा-पोखरा आफ्नो लाग्ने ।

पोखरामा रहँदा बस्दा, स्यासस. आफ्नो लाग्ने,

अपनत्वको यो लहरो अनौठो र\'च,

बँध्याएपछि जो पनि आफ्नो लाग्ने ।।

हुन पनि -

डेउडे भोटो सानो छँदा, दिदी-बैनी लाँउते घाँघर्,

स्कूल जाँदा जाँए-कमेज्, बिर्सिइने छैन जाँगर् ।

चिसा दिन्मा डाँङ्ग्रे जुत्ता, गर्मी दिन्मा चप्पल् पायल्,

बिस्मृत्याउने कल्पँदा\'नि, मुटु नै झन् हुने घायल् ।।

गुच्चा खेल्ने सेराको खेत्, कप्टी-राजा बडाचौर,

सब्का मनमा आलै छ\'नि, कुन् दौँतरी कम्ती छौँ र !

नुन खुर्सानी अमिलो खाई, दौडी जाडो भगाएको,

स्कूल जाँदा ढुङ्गो बोकी, भवन् बन्न सघाएको ।।

अक्सिजन मञ्जन\'लि, चोर औँलाले दाँत् माझेको,

छुट्टिका दिन् गोवर बोकी, बारी खेत्मा मल् पाँजेको ।

आइतबार लक्स सावुन्ले, सैंसाथी भै नुहाएको,

सम्झँदा\'नि आफ्नोपना, बालादिन्मा सुहाएको ।।

माघे सक्रातिमा च्यूरा, घर-घरमा कुटिइन्थे,

मुसिरमा हरिया धान्, सिरिम्लालाई भुटिइन्थे ।

उखु काट्दा गिँडी खाने, निउ्वा पेल्दा बिर्चा गन्ते,

माग्दा नदिनेलाई् सुन्यौ, दैवले\'नि पिर्च भन्ते ।।

नारनपूजा बिहे बर्तुन्, गाउँमा कतै रुद्री लाउँदा,

नैवेत् भतेर् खाइवरी, बाहेरूसँ भजन् गाउँदा ।

घुँडामाथि टोपी राखी, झुक्याएर डबल् खा\'को,

आफन्तता के बिर्सिन्तो, पात् बजाउँदै माया ला\'को ।।

भतेर खाँदा टपरीमा, पातलो दाल् चुही गा\'को,

झुक्याएर दुना थपी, घिउ र चिनी डबल खा\'को ।

रोचेबाट पानी उभाई, केरासुप्ले धारा चलाई्,

हात् धुनको तँछाड्-मछाड्, धेर् रमाइ्लो लाउ्तो मलाई ।।

एसएल्सी पासगरे\'सी, पोखरामा क्याम्पस पढ्न,

आइएका ती दिन् सम्झँदा, उच्च शिक्षा सिँढी चढ्न ।

कल्पना सिनेमा हल्मा, कैलेकाहीँ फिलिम हेर्तेम्,

याम्दी खोला नुहाइ-धुवाई, डाँफेकला नाटक हेर्तेम् ।।

चाड्पर्व र शनिबार, विन्देवासिनी मन्दिर्मा,

जेरी पुरी धोवीगौंडा, खान्तेम टीका लगाई् शिर्मा ।

सिग्रेट खाने साथी खोल्सा, तिरबाट घ्वाँ उडाउँदा,

आग्लागी भो भन्दै पानी, लैजान्ते\'नि जर्जोन् बुढा ।।

त्यस्ता दिन कता पुगे, धर्ती घुम्ने चक्रसँगै,

जन्मिएको जे चिज\'नि, सुख छैन मृत्यु नभै ।

अचेल् त्यस्तो काहाँ पाउ्नु, छोराछोरी अमेरिका,

अस्टेलिया युकेतिर ! स्वेदेश बसाइ् भयो फिका ।।

२०७६/०७/११ सोमबार

झारखोला, स्याँर्कोट ।
