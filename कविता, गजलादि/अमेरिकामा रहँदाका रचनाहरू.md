**अमेरिकामा रहँदाका रचनाहरू**

1.  **टाढाको आरन \....**

बेइमानीको घुम्टोभित्रका रईसपनभन्दा - बर्कोभित्र पन्पेका ऋजुते बुङ्गा ठीक र\'च,

महासागरका \'क्रुज\' र \'वाटरबोट\'भन्दा - हाम्रै बेगनास र फेवाका काठे डुङ्गा ठीक
र\'च ।

दुरदराजको पराइपनमा बल्ल, आफन्तको अपनत्व खट्किंदो र\'च साथी हो -

पल्ला गाम्को आधुनिक आरनभन्दा त, आफ्नै नजिकको आँसी उध्याउने ढुङ्गा ठीक र\'च ।।

२०७५ माघ ५ गते शनिबार,

फ्लोरिडा ।

2.  **अँध्यारोमा छायाँ \...**

बैगुनीसँ मायाँ, सर्दैन साथी ।

अँध्यारोमा छायाँ, पर्दैन साथी ।।

एक्तिर आँधी, छ झोलुङ्गो अन्तै,

ढडियामा पाहा, पर्दैन साथी ।

दुई ढुङ्गामा खुट्टा, टेकेर कैलै,

कुनै घाट्मा काया, तर्दैन साथी ।

एकोहोरो रोटी, बैमानको सङ्गत,

निर्दयीको माया, मर्दैन साथी ।

उम्लेको पानीमा, देखिन्न रुप,

हिलोमा जुन् साया, झर्दैन साथी ।

> सुत्न दे\'नि बैगुनीलाई तिम्ले गुन माथी,
>
> अल्छिलाई बसाए\'नि तिम्ले सुन माथी,
>
> लेखान्तर ब्रजलिपि जति गरेपनि -
>
> ज्योति नभै अँध्यारोमा छाया हुन्न साथी ।

२०७५/१०/२० आइतबार

कि बिस्कायना पार्क, मायामी, फ्लोरिडा ।

व्याकुल् भै मन उर्लिन्छ, के भो कुन्नी घरि-घरि ।

के खाऊँ क्यारुँ भैरन्च, क्षुधाले तड्पिए सरी ।।

दिनै ओसिलो भा\'को छ, वर्षंदा हिउँदे झरी ।

नदिको तटमा माछा, काकाकुल भए सरी ।।

२०७५ फागुन ३ गते शुक्रबार,

फ्लोरिडा ।

3.  **तातोपानीले आगो निभाउँछ साथी !**

पानीमा गाडी चल्दैन,

जमीनमा डुङ्गा चल्दैन,

जति पौरख पोखे पनि-

पानीले ढुङ्गा गल्दैन !

आफैंलाई काट्न आउनेलाई, रुखले छाया दिएकै हुन्छ,

चण्डालकै घरमा पनि प्रकाश छिराई, सूर्यचन्द्रले माया दिएकै हुन्छ,

रपनि कुविचार, कुमती, बेइमानी व्यवहार सदा दुच्छरै हुँदोरहेछ -

आगोको फिलिङ्गोले हात डढाउँछ, अँगारले हात कालो बनाई दिएकै हुन्छ ।

धोल्लो बने मायाको डोरो, जोशिंदा आफैंले छिनाउँछ साथी ।

कलिलो प्रिती मान बाँसको तामा, समयको खपतले जिनाउँछ साथी ।

सल्किए कैल्यै क्रोधाग्नि मनमा, मायाको पानी छम्किए पुग्छ -

भक्भकी उम्लेको भए\'नि तातो, पानीले आगो निभाउँछ साथी ।

पेलेर भूस् केइ, फाइदा हुँदैन;

काम्लोमा सातु, काइदा हुँदैन;

बालुवामा जति, पानी पोख साथी -

मोलेर भीर केइ, फाइदा हुँदैन ।

२०७५ फागुन ४ गते शनिबार

फुडटाउन, फ़्लोरिडा ।

4.  **मित्रता**

दिन सक्ने लिन सक्ने, भन्ने गोप्य कुराहरू,

को कहाँ के भए होला, सोचिदिने व्यो\'राहरू,

खान सक्ने ख्वाउ्न सक्ने, भएदेखि आपसमा -

मित्रताका लक्षण हुन्, सम्झी राख्नु होला बरु ।

(पञ्चतन्त्रको २*-*५१ श्लोकमा आधारित)

२०७५ फागुन ११ शनिबार

फ्लोरिडा, अमेरिका

5.  **दुई गजल**

> गनी गन्न नसकिने, आकाशका तारा ।
>
> मायाका\'नि तेती गुन, हुन्छन् सुन्यौ प्यारा ।।
>
> बालुवाका कण बरु, गन्न सकिएला,
>
> अगणित हुन्छन् सुन, बर्खेपानी धारा ।
>
> अमीवा र ह्वेल्काबीच, कति होलान् जीव,
>
> गनी टिपी को गर्ला खै, धर्तीउपर् सारा ।
>
> जरा सोस्ने लवण् पानी, खाना बनाउ्नलाई,
>
> रौंसरी छन् पात् रुखमा, हरियाली पारा ।
>
> पानीसरी बग्ने माया, फिर्ता माथितिर,
>
> कल्ले कति गर्ला कठै, आमाको दूध् भारा ।
>
> मायाका\'नि तेती गुन, हुन्छन् सुन्यौ प्यारा ।।
>
> \*\*\* \*\*\* \*\*\* \*\*\* \*\*\* \*\*\* \*\*\* \*\*\*
>
> गास् वास् कपास् विकासका, नेता लाउ्ँछ्न् नारा ।
>
> खानु लाउ्नु बस्नु छैन, हामी कर्महारा ।।
>
> आम्सभामा जानै पर्ने, सुन्नै पर्ने भाषण्,
>
> लौ न केइ् त गर्देऊ् भन्दा, नेता टार्छन् झारा ।
>
> स्वरोज्गारी गर्न भनी, थाल्दा पशुपालन्,
>
> राँगा-बहर् ठालुकहाँ, गाई् भैंसी छन् थारा ।
>
> सिँचाइ् छैन खेतीलाई, मल् बीउ् समयमा,
>
> नपाउँदा खेत्बारीमा, हल्क्यो वनमारा ।
>
> उद्योग् छैनन् कल्कार्खाना, देश्मै रोज्गारीलाई्,
>
> उद्योगी नै बिच्काइ्दिने, नेताजन्को पारा ।
>
> खानु लाउ्नु बस्नु छैन, हामी कर्महारा ।।
>
> २०७५ फागुन १३ गते सोमबार
>
> **लुसर्नलेक, लेकवर्थ, फ्लोरिडा ।**

6.  **सहिदलाई सम्झँदा**

सहिद् तिम्रो प्रतिमामा, लगाउँदा माला,

अश्रुदह पोखिएर, भिजे हाम्रा गाला ।

के सोचेथ्यौ जियान फाल्दा, जिउँदालाई था\'छैन,

नेतालाई कुर्ची दिन ! हाम्लाई त लाउदैन ।

त्यस्तै गरे नेपाली नेताले,

परिवर्तन पा\'छैनौं जन्ताले ।

घर जहान्लाई टु\'रो परी, जन चहनालाई,

मूर्तरूप दिन अघि, बढेथ्यौ गोली खाई ।

आज तिम्रो त्यो त्याग पनि, आस्थामा भाग लगाई,

यो काङ्ग्रेसको, कमिनिस्टको, सक्दैनौँ सुन्नलाई ।

र\'नि सुन्न पर्‍या छ के गरम,

नाङ्गा नेता मान्दैनन् केइ शरम ।

अरूको त परै छाडौँ, घाइते हाम्लाई पनि,

घर्कै बोझ बनाइदिए, यस्तै भा\'छ त नि !

वर्षको एकपल्टसम्म, मूर्ति पुछ्पाछ् गरी,

लाउँछन् माला गर्छन् भाषण्, इखै इख भरि ।

बिर्से तिम्रो त्याग र वलिदान्,

बेकार फाल्यौ झैँ भयो तिम्ले ज्यान् ।

\...सके सपारौँ, नसके नबिगरौँ\...

#हामीसबैकोकल्याणहवोस्#

२०७५ माघ १६ गते बुधबार

सडक किनारमा कसैले कतै नबनाए\'नि घर,

विकसित मुलुकतिर हुँदा र\'चन् ठूल्ठूला शहर ।

हामी त सडकै बङ्ग्याउँछौँ आफ्नो भूमितिर -

कठै ! घडेरी हुँदा धेरै पैसा पाउँछौँ भन्ने रहर ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

7.  **श्रद्धासुमन**

> निजी क्षेत्र, मन्त्री र, सर्कारी,
>
> सातै गयौ, रुवाएऊ्, धर्धरी ।

निठूरी पो देखिएऊ् त, देवी पाथीभरा,

तिम्रो दर्शन् गर्न आउ्नु, के गल्ती भो बरा ।

साँच्चैं हो कि ख्याल्-ख्याल् गरेऊ्, पाथीभरा माई,

फर्केनन् त काँ लुकाएऊ्, हाम्रा रबीन्द्रलाई् ।।

> तर सुन, जे गर्नु, गऽर,
>
> त्यो उमेर्मा, कसैलाई्, नमार !

पाथी झैँ भरिन्चन् इच्छा, भन्चन् तीर्थयात्री,

सात्जानाको के गल्ती भो, पठाइ्दिएऊ् अर्थी ।

कि त बुझ्नै सकिएन, तिम्रा पाल्सी कुरा,

नलैदिनु मनोइच्छा, पारेर अधुरा ।।

> पशुवली, चढा\'कै, छौँ हामी,
>
> अमूक् नर,-बाट भो, के कमी ?
>
> गएऊ् रवी, छाडेर, हामीलाई्,
>
> श्रद्धासुमन्, तिमीसात्, सबैलाई् ।।

२०७५ फागुन १६ गते बिहीबार,

8.  **ट्री टप्स पार्क**

चाक्ला चाक्ला चउरलाई, शोभा हरियाली,

खोजौँ-खोजौँ लाग्ने याँ\'को, कस्तो होला माली ।

गर्मी छल्न आउ्ने गाडी, शितलोमा लुकाएर -

मनचिन्ते सैँसाथीसँ, घुम्दार\'चन् खाली ।।

नाइँ भो हुन्न भनेपछि, अभिलाषा प्रकटिनु,

शर्माएर-गर्माएर, ज्यान् खुकुलो छाडिदिनु ।

धैर्य त्यागी एकान्तमा, शङ्का भयरहित भै -

आलिङ्गन्मा कसी रति-क्रीडाको धेर् मजा लिनु ।।

बनाई मत्त\'नि मोहित पारी,

दिएर दु:ख, गर्दछिन् तयारी ।

काम्बाँण्को ताँदो, जोड खैंचिएर,

सुख् भोग् गराउ्ने, हुन मन् पियारी ।।

२०७५ फागुन २० गते सोमबार

प्लान्टेशन*,* ब्रोवार्ड*,* फ्लोरिडा

9.  **अमेरिकामा - १**

> *(लेकवर्थ वरिपरि)*

एकै खाल्का घर वस्ती, नम्बरले चिन्नु पर्ने,

पैदल् हिँड्ने छुट्टै बाटा, त्यसैबाट हिन्नु पर्ने ।

चाक्ला मुग्ला चउरमा, खेल्कूदका कोटहरू -

दोकान कतै देखिँदैनन्, इनेट्बाट किन्नु पर्ने ।।

सल्लासाथ नरिवल् र, सुपारीका रुखहरू,

मिलीजुली बसेजस्ता, बिर्सिएर दु:खहरू ।

ठाउ्ठाउँमा स्प्रिङ्कल, सिँचाइको बन्दोबस्त,

हिन्चन् खेल्चन् बुढाबुढी, छल्काएर सुखहरू ।।

टोल्टोलमा स्विमिङ् पुल, पार्किङ् सेवा जीप् कारलाई्,

व्यवस्थाको अद्यावधिक, गर्ने चासो सरकारलाई् ।

नियमित आफ्नो जिम्मा, पूरा गर्दा जोकोहीले,

चकित् पार्न सक्या र\'च, अम्रिकाले संसारलाई ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

२०७५ चैत्र १ गते शुक्रबार

लेकवर्थ, फ्लोरिडा ।

10. **अमेरिकामा -२**

खेती गर्ने चाक्लो जमीन्, मेशिनको दलन र\'च,

त्यै चलाउ्ने जनशक्ति, कम् भएको जलन र\'च ।

पूर्वाधारको सर् सुविधा, सबै काम मिसिन कै-

उन्नत बीऊ विजनको, रोपण गर्ने चलन र\'च ।।

रालेमा\'नि नेपालीको, बसोबास धेरै र\'च,

बाल्टिमोर्को बसाइ् त झन्, नेपालीको शेरै र\'च ।

सरसुविधा भए पनि, आफ्नोपन चाइ्ँदाखेरी -

साथीबिच्को भेट्घाट त, बिदादिन् सवेरै र\'च ।।

गाडी बोकी हिँड्ने गाडी, र\'च कतै चलाएको,

अग्ला बिल्डिङ् तलेबाटा, र\'च धेरै बनाएको ।

खाँचो भा\'का चीज्बीज्हरु, बाइ्ह्रबाटै मगाए\'नि

अरूलाई नचाएर, विकासको गीद् गाएको ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

11. **अमेरिकामा - ३**

सर्विस प्लाजा नजिकैमा, पिक्निक् खाने ठाउँहरू,

जल्का पिण्ड असङ्ख्य छन्, ताल्तालका नाउँहरू ।

बेला बेला सीबीच् यात्रा, राजमार्गलाई् छाडीकन -

सुविधाका देहात वस्ती, एक् बान्कीका गाउँहरू ।।

ठूलो नदी धेरै पानी भीरबाट झारेको - नायग्रा फल्स,

रङ्गीन बन्न भित्तेबत्तीको रङ् सारेको- नायग्रा फल्स ।

युएस् क्यानडाको सीमावस्थित आश्चर्यजनक जल-प्रकृति !

सूर्यको प्रकाशमा मनोहर इन्द्रेणी पारेको - नायग्रा फल्स ।।

ससाना छन् थुम्काहरू, कुनाकानी हिउँका डल्ला,

बतास् पनि चिसै चल्ने, खेतीबाली कस्तो फल्ला ।

रपनि,

यातायात्को सुविधले, जे खोजे\'नि पाइ्एकै छ -

फुर्तिफार्ति अम्रिकाले, गर्न पा\'को र\'च हल्ला ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

12. **अमेरिकामा - ४**

रङ्ग्याएर राता, नीला, हरिया कपाल बनाएका,

कोही मिनी स्कर्टमा त कोहीले न्यानो कपडा लगाएका,

बाल, बृद्ध-बृद्धा लगायत युवा उमेर भएका,

व्यक्तिहरूको जमघटमा जम्जमाएर,

न्यूयोर्कको रात्लाई स्वागत् गर्दोरहेछ - टाइम्स स्क्वाएर !

आफ्नै राज्यहरू कोही त कोही बाह्य मुलुकबाट आएका,

कोही हिउँदे त कोहीले बर्खे लुआ लाएका,

\'माइग्रान्टस स्टेट\' भनिने न्यूयोर्कको शहरमा,

गोलार्द्धका सातै महाद्वीपका नर-नारीहरूको रहरमा,

मनचिन्ते प्रकटिएर सबैमाफिक -

न्यूयोर्कको परिचय दिँदोरहेछ - टाइम्स स्क्वाएर !

गगनचुम्बी महलहरूको फेदमा भिडभाडिएर,

१६औँ शताब्दिका पुरेत फादर डफीदेखि -

१८औँ शदिकी जर्ज एम् कोहानको मूर्तिमा ठडिएर,

\'स्टाच्यू अफ लिवर्टी\' र मिकी माउसदेखि -

यन्त्रमानवसँग \'फी\' र \'सेल्फी\'मा खिचिएर,

न्यूयोर्के रात्मा रमाउँदो रहेछ - टाइम्स स्क्वाएर !

नगर सरकारका \'नियोन लाइट\' राख्नुपर्ने,

भित्तामा डिस्प्लेबोर्ड सजाउनुपर्ने - आदेश पालन गर्दै,

आ-आफ्ना व्यवसाय प्रबर्द्धनका भाकाहरू भर्दै,

आफूभन्दा अग्रगामीहरूप्रति आँखा तर्दै,

रङ्गीन प्रकाशका किरणहरूमा -

न्यूयोर्कको मुटु रङ्गिंदो रहेछ - टाइम्स स्क्वाएर !

अझ, पदयात्रीहरूले खचाखच हुने त्यो ठाउँमा,

विभिन्न भूगोलकाले पर्यटन गर्ने त्यो ठाउँमा !

बिच्छृङ्खलित प्रसारण विज्ञापनहरूको,

भैरहेकोलाई मिलाई व्यहोराहरू अरूको ।

सुसूचक बनाउन डिस्प्लेलाई,

उचित ठाउँको विवरण झिकाइ ।

गाडी र मोटर नि:षेध गरी,

कम्तीमा त्यो चोकको वरिपरि !

गर्दा अरू राम्रो हुने लाग्यो मलाई त -

न्यूयोर्कको टाइम्स स्क्वाएर !

न्यूयोर्कको टाइम्स स्क्वाएर !!

न्यूयोर्कको टाइम्स स्क्वाएर !!!

\...सके सपारौँ, नसके नबिगारौँ\...

#हामीसबैकोकल्याणहवोस्#

13. **अमेरिकामा - ५**

मायामी, हामी र पानीजहाज

<http://www.ghatanarabichar.com/142695>

**मायामी, हामी र पानीजहाज**

**प्रकाशित मिति ९ चैत्र २०७५, शनिबार ०५:००**

[**[घटना र विचार, न्युज डेस्क
!]{.underline}**](https://www.ghatanarabichar.com/?author=3)

![](media/image1.jpeg){width="6.263888888888889in"
height="4.534722222222222in"}

- **तिलक पौडेल**

![](media/image2.jpeg){width="2.08125in" height="2.08125in"}निवृत्तयोग्य
अवधिसम्म सरकारी सेवा गरी सेवानिवृत्त भएपछि बाबु-नानीहरूको आमन्त्रणालाई स्वीकार गर्दै
हामीहरू गत दुई महिनादेखि संयुक्त राज्य अमेरिकामा छौँ । ५२ वटा राज्यमा विभाजित
अमेरिकालाई विश्वको समृद्धशाली शक्तिराष्ट्रका रूपमा लिइन्छ । हामीहरू \'फ्लोरिडा\'
राज्यको \'लेक वर्थ सिटी\'मा छौँ । यहाँ आएपछि बिहान उठी सूची-निची गरी योगादिकर्म
गरेर स्नान गर्नेजस्ता नित्यकर्मपछि प्रातः कालीन नास्ता गरी \'मर्निङवाक\'मा एक घन्टा
बिताउने गरिएको छ । काठमाडौंको चैत-वैशाखतिर हुने मौसमसँग मेल खाने यहाँका यी कर्मले
शरीरमा स्फुर्ती एवम् ताजगीपन ल्याएको महसुस भएको छ ।

हिँडाइ सकेर फर्केपछि साबिकमा पढ्न रहर भए तापनि समय छुट्याउन नसक्दा पढ्न नपाएका
पुस्तकहरू (गुणरत्नमालाका मलाई मनपरेका श्लोकहरू लेखेर मुहारपुस्तिका \'फेसबुक\'मा पोस्ट
गरेको छु, हितोपदेश र पञ्चतन्त्रका मनपरेका व्यहोराहरूको स्वर रिकर्ड \'भाइवर\'मा
अपलोड गरेको छु, इच्छुक महानुभावहरूले भेट गर्न सक्नुहुन्छ, भर्तृहरिशतकसङ्ग्रह, विदुर नीति)
पढ्ने, \'फेसबुक\' अद्यावधिक गर्ने, नेपाली समाचार सुन्ने र ई-पत्रिकाहरूमा आँखा दौडाउने,
यहाँ रहनुभएका साथीहरूसँग सम्पर्क गरी समसामयिक गफगाफ गर्ने, दिउँसोको खाना खाने,
शरीरको माग अनुसार केही समय आराम गर्ने, साँझ सबैजना जुटेपछि पार्कहरूमा टहल्ने,
सायमकालीन भोजन गरी आराम गर्नेजस्ता कार्यसम्पादनको समयतालिकाले नियमितता पाएको छ
।

हालसालै समाचारमा विराटनगरदेखि चतराधामसम्म पानीजहाजको सञ्चालनसम्बन्धी र
प्रधानमन्त्रीले पानीजहाज कार्यालयको उद्घाटन गरेका समाचारमा आँखा जुध्न पुगे । सो
समाचारका प्रतिक्रियाहरूमा \'त्यो त डुङ्गा हो\', \'यसलाई पावरबोट भनिन्छ\',
\'यस्तो जिनिस कालीगण्डकी नदीमा २००५ देखि नै मिर्मीदेखि सेतीबेनीसम्म ६०-७० जना
ओसार्न प्रयोगमा छ\', \'यस्तो त साठीको दशकमै चलेको हो\', \'समुद्र नभा\'को ठाउँमा
खोलामा अट्ने जहाज चल्छ त ठीकै छ\', \'बसले ५ घन्टा लगाउने ठाउँमा १५-२० मिनेटमा
पुगिन्छ भने राम्रो भयो नि\', जस्ता व्यहोराहरू पढ्न पाइयो भने तस्बिरमा \'यहाँ
पानीजहाजको टिकट पाइन्छ\' भन्ने सूचनासहितको टिकट काउन्टर देख्न पाइयो । १००
जनासम्म एकपटकमा ओसार्न सक्ने खुवीका २ वटा पानीजहाज (?) भित्रिएपछि प्रधानमन्त्री
केपी ओलीबाट पानीजहाज कार्यालयको उद्घाटन गरेका कारणले यो समाचारले अनपेक्षित चर्चा
पाएको महसुस भयो ।

मनमा तर्कहरू सल्बलाए - \'आखिर हवाईमार्गबाट हिँड्ने यातायातको साधन ८-१० जना बोके
पनि (ट्विनटर, पिलाटस पोर्टर आदि) हवाईजहाजै हुन् भने जल र पानीको मार्गबाट हिँड्ने
यातायातको साधन पनि पानीजहाजै भने भयो । आखिर हिँडाउने मार्गअनुरूपको न सञ्चालन
गर्नुपऱ्यो । त्यही १०० जना ओसार्नेलाई त हिँड्ने बाटो नभएर बनाइँदै छ भने त्योभन्दा
ठूलोको सम्भावना त हुने भएन नै । बरु नेपालको झन्डा फर्फराएर कुनै महासागरमा चलाउने हो
भने पानीजहाज खरिद गर्नुपऱ्यो\...\', र प्रतिक्रिया पनि लेख्दो भएँ ।

संयोग गत आइतबार \'मायामी\' सहरको समुद्रीतटको अवलोकन भ्रमणमा गएका थियौँ ।
फ्लोरिडा राज्यका ६७ \'काउन्टी\' (स्थानीय निकायहरू) मध्येको \'मायामी डेड\' महानगर
रहेछ । त्यसैगरी फ्लोरिडाका ३७९ वटा सहरहरूमध्येको \'मायामी\' सहर दक्षिणमा पर्ने
एउटा पर्यटकीय सहर रहेछ । हामी लेकवर्थ सहरबाट केन्द्र सरकारले निर्माण गरेको निःशुल्क
हिँड्न पाइने सडकमार्ग (९५) बाट यात्रा अघि बढायौँ । त्यस्ता सडकमार्गको सन्दर्भमा
सर्वसाधारणलाई पैसा तिर्नु नपर्ने एकतर्फी ३-४ वटा \'लेन\'हरू र हतारमा भएका वा जाम
नभएको सहजयात्रा गर्न चाहनेहरूका लागि सुदूर बायाँतर्फ पैसा तिरेर गुड्न पाइने स्थानअनुसार
१-२ वटा \'एक्स्प्रेस लेन\'को व्यवस्था मिलाइएको रहेछ ।

त्यस्तै बायाँतिरको एउटा लेनलाई \'हाई अकुपेन्सी भेइकल - एचओभी\' लेन भनिँदो रहेछ ।
यसमा सोमबारदेखि शुक्रबारसम्म कार्यालय समयमा दुई वा दुईभन्दा बढी यात्रुसहितको गाडी
मात्र हिँड्न पाउने व्यवस्था रहेछ । फेरि \'सनपास\' लिएर \'टोल ट्याक्स काउन्टर\'मा
देखाएपछि नियमानुसारको कर तिरेर हिँड्न पाइने खालको सडकको पनि व्यवस्था रहेछ, जसलाई
\'टर्नपाइक अर्थात् एक्स्प्रेस हाइवे\' भनिँदोरहेछ, जहाँ कतै, कुनै दुर्घटना परेबाहेक
\'सवारीजाम\' नहुँदा सरासर हिँड्न पाइँदोरहेछ । यस्तै चर्चाहरू गर्दै हामी डेढ घन्टाको
यात्रा तय गरी मायामी सहरमा पुग्यौँ ।

![](media/image3.jpeg){width="6.263888888888889in"
height="3.061111111111111in"}

मायामी पुगेपछि \'आइसल्यान्ड क्विन क्रूज\'बाट महासागरको एकछेउमा घुम्ने काम भयो ।
प्रतियात्रु २८ डलर भाडा भए पनि \'अनलाइन बुकिङ\' गर्दा १६ डलरमै घुम्न पाइएको
व्यहोरा छोराले जानकारी गराए । यस्तो व्यहोरा अन्य सरसामान खरिदमा पनि लागू हुने
रहेछ । \'किन यस्तो होला ?\' को जिज्ञासामा \'सायद कर्मचारी थोरै भए पनि हुने,
काउन्टरमा भिड नहुने, \'आईटी\'लाई प्रोत्साहन मिल्ने हुनाले हो कि\' जस्ता तर्कहरू हामी
गैरव्यापारिक व्यक्तिहरूबीच चर्चा भए । यात्रा आरम्भको करिब १ घन्टा भएपछि यात्राका
पथप्रदर्शकले व्याख्या गर्ने क्रममा \'अब दायाँतिर हेर्नुभयो भने तपाईंहरूले \'हार्मोनी अफ द
सी\' नामको संसारकै दोस्रो ठूलो पानीजहाज देख्न सक्नुहुन्छ\' भन्नुभयो ।

स्वभावतः हाम्रा आँखाहरूले खोजी गरे । विशालकाय सो पानीजहाज हेर्दै साह्रै ठूलो लाग्दथ्यो
। सुनिएको थियो - पानीजहाजमा त पौडने पोखरी \'स्विमिङपुल\' हुन्छ रे ! नाचघरहरू
\'थिएटर\' हुन्छन् रे ! फुटबल खेल्ने मैदान पनि हुन्छ रे ! ठीकैका हवाईजहाज उत्रने
\'एयरपोर्ट\' हुन्छ रे ! \... नभन्दै कल्पनामा भएकोभन्दा ठूलो पानीजहाज देखिएपछि
पातलो मन स्वदेशिन पुग्यो । अनि उल्लिखित हामीकहाँका पानीजहाजे व्यहोरासँग तुलना भए ।

त्यहाँबाट हामीहरू \'बास्कोयान पार्क\'तर्फ लाग्यौँ । अनलाइनबाटै नास्ताको आदेश गरी
\'गेटवे\' नामको रेस्टुरेन्टबाट नास्ता सङ्कलन गरी तीनतिर समुद्रले घेरिएको सो सहरको
सुदूरदक्षिणमा अवस्थित सो पार्कमा प्रतिगाडी ८ डलर तिरी प्रवेश गर्‍यौँ । माछा मार्ने,
दूरवीनबाट अवलोकन गर्ने, समुद्रमाथि सातवटा छाप्रेघर निर्माण भएको देखिने, माछा-मासुको
सेकुवा बनाएर खान सकिने गरी उभिएरै \'बार्बिक्यु\' तयार पार्न मिल्ने चुलोको व्यवस्था
भएको सो पार्कमा गएर हामीले नास्ता गर्‍यौँ । समुद्रीतटको अवलोकन गर्‍यौँ । मलाई भने
दोस्रो ठूलो पानीजहाज देखेपछि संसारकै पहिलो ठूलो पानीजहाजबारे जानकारी लिने रहरले
उछार दिएन ।

अन्ततः घरमा फर्केपछि रहर पूरा गर्दा अहिलेको सबैभन्दा ठूलो यात्रुबाहक पानीजहाज
\'सिम्फोनी अफ द सी\' रहेछ । सन् २०१८ को मार्च ३१ बाट सेवा शुरु गरेको यो पानीजहाज
बनाउन सन् २०१६ को स्थिर मूल्यमा १.३५ विलियन डलर (करिब डेढ खर्ब नेपाली रुपैयाँ) को
लागतमा रोयल क्यारेबियन क्रूज लि. ले निर्माण गराएको रहेछ । रोयल क्यारेबियन
इन्टरनेसनलले सञ्चालन गरेको यो पानीजहाज फ्रान्सको सेन्ट नाजेरको सिपयार्ड अफ एट्लान्टिक
(Chantiers de lÚAtlantique) नामको कम्पनीले २०१४ मे महिनाको आदेशानुसार २३ मार्च
२०१८ मा निर्माण सम्पन्न गरेको रहेछ ।

\'सिम्फोनी अफ द सी\' को लम्बाइ ३६१.०११ मिटर, चौडाइ पानीको सतहमा ४७.४४८
मिटर र माथि ६६ मिटर अनि उचाइ ७२.५ मिटर रहेछ । यसमा १८ तला (१६ तला
यात्रुहरूलाई उपलब्ध हुने) रहेछन् । यसलाई सञ्चालन गर्न २२०० कर्मचारीको व्यवस्था रहेछ भने
यसमा बढीमा ६६८० जना यात्रुले यात्रा गर्न सक्दारहेछन् । मायामीलाई यसको \'होम
पोर्ट\' मानिएको रहेछ । यसलाई सन् २०१८ को अक्टुबरमा संसारको सबैभन्दा ठूलो यात्रुबाहक
पानीजहाज घोषणा गरिएको रहेछ ।

यस पानीजहाजले ७ दिनका लागि उल्लिखित यात्रुहरूलाई स्तरीय सेवा उपलब्ध गराउनका लागि
करिब ९,७०० पाउन्ड कुखुराको मासु, १५,००० पाउन्ड गाईको मासु, ५,३०० पाउन्ड बङ्गुरको
मासु, २,५०० पाउन्ड सालमोन, २,१०० पाउन्ड गँगटा, ६०,००० गोटा कुखुराका फुल, ५०,०००
पाउन्ड फ्रेन्चफ्राई, २०,००० पाउन्ड आलु, १२,६०० पाउन्ड पीठो, ७०० पाउन्ड आइसक्रिम
सामग्रीहरूसमेत बोकेर हिँड्दोरहेछ । यसमा करिब ४० ब्रान्डका बियरहरू, ३४० ब्रान्डका
वाइनहरू, १२५ वटा स्पेसल कक्टेल, ४० प्रकारका फलफूल र ८० प्रकारका तरकारीहरूको
व्यवस्था मिलाइएको हुँदोरहेछ । यसैगरी २३ वटा स्विमिङपुल-ह्रिलपुल, २ वटा फ्लोराइडर,
सर्फ सिमुलेटर र वाटर स्लाइडरका लागि २,१५० टन (४७,००,००० पाउन्ड) सफा पानी पनि
बोक्दोरहेछ ।

यसमा २३ वटा रेस्टुरेन्टमा ३०० प्रकृतिका खानेकुराको मेनु उपलब्ध हुँदोरहेछ । यसमा जङ्गलको
बहारका लागि करिब ३०,००० प्रजातिका बिरुवाहरू भएको पार्क रहेछ भने १३,००० भन्दा
बढी आर्टपिसहरू सजाइएको व्यहोरा जानकारी भयो । अतिथिहरूका लागि २४ वटा एलिभेटरको
व्यवस्था भएको सो पानीजहाजमा खेलकुदका लागि भलिबल, बास्केटबल, फुटबल मैदान, स्केटिङ,
४३ फिटको रकक्लाइम्बिङ वाल, मनोरञ्जनका लागि थिएटर, हालसम्मकै सबैभन्दा अग्लो
(समुद्रसतहबाट १५० फिट) वाटरस्लाइड, बारहरूको व्यवस्थाका साथै सुत्नका लागि सानादेखि
अति सुविधासम्पन्न कोठाहरूको व्यवस्था हुँदोरहेछ ।

यस्ता विश्वरेकर्ड राखेका पानीजहाजदेखि हाम्रो विराटनगरदेखि चतराधामसम्म सयजना यात्रु
ओसार्ने जलगाडीलाई पनि पानीजहाज भन्नुपरेको अवस्था हाम्रै भूपरिवेष्टितता एवम् गरिबी हो
जस्तो लाग्यो । तसर्थ, महासागरहरूमै नेपाली झन्डा फहराएर सेवा लिने र दिने हो भने
पानीजहाज निर्माण कम्पनीहरूसँग सम्पर्क गरी कुनै पोर्टमा दर्ता गर्ने र रुट कायम गरेर
सञ्चालन गर्न नसकिने देखिँदैन, यसका लागि आवश्यक रकम विनियोजनको बन्दोबस्त यथासमयमा
मिलाउनुपर्ने देखिन्छ । अन्यथा नेपाली जलमार्गमा चल्ने पानीजहाज त तिनै \'स्टिमोर\'
प्रकृतिकै हुन्, जसलाई डुङ्गा, वाटरबोट, पानीजहाज जे भने पनि भनियोस् ।

**\...सके सपारौँ, नसके नबिगारौँ\...**

**#हामीसबैकोकल्याणहवोस्#**

*लेकवर्थ, वेस्टपाम बीच, फ्लोरिडा (०७५ फागुन २३ गते बिहीबार)*

14. **अमेरिकामा - ६**

नामै ह्वाइट् सेतै र\'च, राष्ट्रपति बस्ने घर,

पार्लियामेन्ट्री भवन पनि, कलात्मक अलि पर ।

मनुमेन्ट्\'नि निकै अग्लो, सबैतिर सङ्रालय -

हैकम् चाह संसारकै, याँ\'को बाहेक् काँ\'कोछ र !!

वासिङ्टन्मा राम्रो लाग्यो, अब्राहम्लिङ्कन् मेमोरियल्,

प्रशान्त र आन्द्रा क्षेत्र, बाउन्नोटा राज्य रियल् ।

मुड्का माथि बुलाँकी झैँ, तल दाम्लो बटारेर -

बाँधे जस्तै एकाकार, अम्रिकाको अफिसियल ।।

हिँड्न नसक्नेलाई् गुड्ने, गुडिया झैँ पाइ्ँदो र\'च,

सबै हेरम् भन्ने भए, झण्डै हफ्ता चाइ्ँदो र\'च ।

युद्धका निशानी अनि, रुख्का फेद्मा रङ्गीन् फूल -

हेर्दै हिन्दा क्वै ठाउँमा, मन्ले चित् पो खाइ्ँदो र\'च ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

15. **अमेरिकामा - ७**

आकाशमा सेतो बादल, घाम् देखिँदा घमाइ्लो छ,

सडक् छेउ्का हिम् टल्किँदा, सडक् सफा चमाइ्लो छ ।

आँखालाई तराई झैँ, छालालाई ठ्याक्कै हिमाल् -

अम्रिकाको उत्तर्-दक्षिण्, हाम्रो यात्रा रमाइ्लो छ ।।

अस्ति जाँदा टुसाएका, पतझडका बोटहरू,

न्यानो चुम्बन् प्रकृतिको, मुस्काएछन् ओठहरू ।

सदाबहार्को गाढापन्मा, नवीन् रङ्गीन् पालुवाले -

शोभा दिँदा बिर्सिएको, उराठिला चोटहरू ।।

सुदूर् दक्षिण् की वेष्ट्देखि, उत्तर् क्यानडाको सीमा,

पुगेपछि हेर्ने धोका, रहरको राँको धिमा ।

बन्यो अखिर् बाउ्नानीको, घुमाइ्दिने मिनिषाले -

रोमाञ्चित क्षण्पलको, अमिट् घर्वास्भो हामीमा ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

16. **अमेरिकामा - ८**

विगत् बिर्सी डुङ्गा मान्छे, मत्त हुनी सुखमा रै\'च,

धैर्य गुमाई् मरिच् मान्छे, चाउरिनी त दु:खमा रै\'च ।

याम्, ठाम्सँग मिल्दा र\'चन्, अरू सारा जीवजन्तु र -

समयमै फूल्नेफल्ने, प्रकृति त रुखमा रै\'च ।।

आँसु होस् वा पसीना, पुछ्न राम्रो कटन् हो साथी,

आफ्नो बुताले जोगाउ्न, सक्नु राम्रो जतन् हो साथी ।

स्वच्छन्दतामा रमाउँदैमा सबै थोक कहाँ पाइन्छ र !

लाउनु-खानु, मर्नु-बाँच्नु त, ईश्वरकै खटन् हो साथी ।।

धनको आडमा आफ्ना कुरा मनाउन खोज्नु -

धन्शान हो बुझे,

एकाग्र चित्तले मनोबिकार मिल्क्याउन सोच्नु -

तन्ध्यान हो बुझे ।

मैले जे गरेँ ठीकै गरेँ त बौलाहाले पनि भनी हिँड्छ -

सधैँ ख्याल राख्नु !

अध्ययन र अनुभवबेगर मपाइँत्व प्रकट्न खोज्नु -

मन्ज्ञान हो बुझे ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

17. **अमेरिकामा - ९**

क्यार्दा होलान् तेत्रा मान्छे, झल्झलाकार् सबै प्रहर् ।

गगन्चुम्वी महल् हेर्न, सब्ले गर्दा र\'चन् रहर् ।

दिन् रात् छुट्याउनै गारो, काँ भागेच खोई् अँध्यारो-

पाँचवटा टापु मिली, बन्या र\'च न्यूयोर्क् शहर्,

न्यूजर्सीमा बास्बसेर, न्यूयोर्क घुम्न गैयो साथी,

हेर्ने रहर् पूरा गर्न, थकाइ् ठण्डी सैयो साथी ।

टर्मिनल् र पार्कमा उस्तै, फोटा बनाएका हेर्दै-

ब्रुक्लिन् पूल्को रात्री दृष्य, हेर्दा चकित् भैयो साथी ।

कत्था पाइ्न्न बजारमा, के खानु खै सूर्तीसँग,

रपनि त अम्रिकाले, धाक् लगाउ्ने फूर्तीसँग ।

स्टाटन्मा जाते-आते, नि:शुल्कमा हुँदो र\'च -

जाहाज्बाटै फोटा खिच्ने, लिवर्टीको मूर्तीसँग ।।

ट्वीन टावर् एक्सालमा, ध्वस्त पार्न एकैसरो,

अतङ्कको धङ्धञी चाइ्ँ, कायम् र\'च अझै खरो ।

सहश्र छन् जलधारा, वरिपरि नामावली -

सम्मान् गर्ने मृतकलाई, ढाँचा साँच्चै मन परो ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

18. **अमेरिकामा - १०**

चोरी हुन्न इमान्दार् छन्, ढाल्ने रुखमा टाँचा छैनन्,

रुख् सुकेर ढलेकाछन्, इन्धनका खाँचा छैनन् ।

घर्हरु\'नि काठैका छन्, वृक्षारोपण् गरेकै छन् -

सबै क्षेत्र पाक्या जस्तै, कुनै क्षेत्र काँचा छैनन् ।।

चाक्लो सम्थर् भूगोल र, फुर्तिलो मन् र\'च साथी,

उन्नत् विधि लागू गर्न, आवश्यक् धन् र\'च साथी ।

प्रकृति\'नि अनुकूलै, जल्-जमीन् र जङ्गल् समेत्,

विकसित अम्रिकामा, इमान्दार् पन् र\'च साथी ।।

विकासलाई ठ्याक्क सिस्टम्, चलाएको पाइ्यो सुन,

भन्या जस्तै ताल्मा हाम्ले, पाइ्ला\'नि मिलाइ्यो सुन ।

अधोगति हाम्रो मति, प्रकृतिको सुन्दर् भूमि -

हाम्ले पनि

मुहार् साँच्चै फेर्ने भए, कडा नियम चाइ्यो सुन ।।

\...सके सपारौँ, नसके नबिगारौँ\...

#हामीसबैकोकल्याणहवोस्#

दाल् भात र तर्कारीसँ, राज्मा चीज मिसाएको,

दिवा खाना \'चिपोट्ले\'को, खानलाई बिसाएको ।

रोचक् यात्रा चार् जनाको, डिसी न्यूयोर्क् घुम्फिर् गर्ने -

गाडी ढल्पल् राजमार्गमा, हो कि दैव रिसाएको ।।

मायाको दूध्को पनीर हैन - सुकेर बरु कुराउ्नी बनोस्,

लाएका प्रेम्को, स्वाङ्आँसु हैन - लुकेर बरु झुराउ्नी बनोस् ।

जानु त पर्छ छाडेर सबै - जन्मनु मर्नु नाङ्गै हो बाबै,

धन्साँच्नी कुरा मन् भाँची हैन - चुकेर बरु पुराउ्नी बनोस् !

विस्तारा एउ्टै सुत्नका लागि - एउ्टै छ भान्सा खानका लागि,

दुई्तिर फर्की मन् बाँधी हैन - भोजन्ले बरु सुराउ्नी बनोस् ।

लेखेको केर्दा ठूलो सास्फेर्दा - छड्के नयन्ले जुल्क्याई हेर्दा,

आलिङ्गन खुलोस् ईर्ष्याले हैन - मन्का पीर्हरू हुर्राउ्नी बनोस् ।

कोइ समृद्ध भ\'को, धन् साँचेर मात्र त हैन है साथी,

हाम्लाई मनानन्द भ\'को, दाँत् हाँसेर मात्र त हैन है साथी,

सन्तोष र आनन्द भनेको, सम्पन्नताको पेवा नठानौँन हो -

धर्ती उज्यालो भ\'को, कुखुरो बासेर मात्र त हैन है साथी !

\...सके सपारौँ, नसके नबिगारौँ\...

#हामीसबैकोकल्याणहवोस्#

२०७५/१२/२९ शनिबार

कीर्तिपुर-२, अमृतनगर
